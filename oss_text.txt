Раджы, тынг раджы, иу персайнаг сахары царди дыууæ æфсымæры — Касим æмæ Али-Баба. Сæ фыд куы амарди, уæд ын йæ бынтæ байуæрстой.

Касим ныллæууыди базарады куыстыл. Уæй кодта зынаргъ хъуымæцтæ æмæ зæлдаг халаттæ. Уый тынг арæхстис йæ уæйгæнинæгтæй æппæлынмæ, йæ дукани адæмæй æдзухдæр уыд йедзаг, йæ алыварс, мыдыбындзытæ мыды фæзгъæрыл куыд æмбырдтæ кæной, афтæ æмбырдтæ кодтой адæм. Касимæн йе ’хцайы чыссæ нæрстис бонæй-бонмæ. Тынг куы схъæздыг ис, уæд ракуырдта сахары сæйраг тæрхонгæнæджы чызг Фатимæйы.

Бынтон æндæрхуызон адæймаг уыд Али-Баба. Йе ’фсымæры миниуджытæй йæм ницы уыд: нæ арæхстис базарады куыстмæ, æхца сфæрæз кæнынмæ. Стæй ма ноджы кургæ дæр ракодта мæгуыр чызджы. Æмæ уыцы чызг хуындис Зейнаб. Цы чысыл муртæ сæм уыд, уыдон уайтагъд фесты, æмæ иу хатт Зейнаб загъта:

— Байхъус-ма, Али-Баба, рæхджы, цы бахæрæм, уый нæм нал уыдзæн. Исты æрхъуыды кæн, науæд æххормагæй амæлдзыстæм.

— Хорз, — загъта Али-Баба, — æз ахъуыды кæндзынæн, цы бакæнын хъæуы, ууыл.

Ахызтис дыргъдонмæ. Бæласы бын æрбадтис æмæ сагъæсты аныгъуылди. Бирæ фæхъуыды кодта — цъус фæхъуыды кодта, уæддæр æппынфæстаг скарста. Цы ’хцайы муртæ ма сæм аззадис, уыдон райста æмæ ацыдис базармæ, балхæдта дыууæ хæрæджы, фæрæт æмæ бæндæн.

Дыккаг бон райсомæй араст ис. Хъæдæй æмæхгæд чи уыд, ахæм бæрзонд хохмæ ссыди æмæ æнæхъæн бон сугтæ фæкодта. Изæрæй сæ уæргъбаст бакодта, сæвæрдта сæ хæрджытыл æмæ æрыздæхти сахармæ. Базары йæ сугтæ ауæй кодта, цы ’хца райста, уыдонæй балхæдта дзул, дзидза æмæ халсартæ.

Уæдæй фæстæмæ Али-Баба алы райсом дæр цыдис хохмæ æмæ суанг изæрмæ кодта сугтæ, стæй сæ базармæ хаста уæймæ æмæ æлхæдта дзул æмæ дзидза Зейнаб æмæ йæхицæн.

Гъе, æмæ дын иуахæмы лæууы егъау бæласы бын. Акалон æй, куыд загъта, афтæ дын ауыдта: фæндаджы рыг сыстадис суанг уалæ арвмæ. Рыг чысыл куы ’рбадтис, уæд Али-Бабайы цæстытæ фырдиссагæй дзагъырæй аззадысты: кæсы, æмæ дын æм комкоммæ æрбаскъæры барджыты къорд. Сæ уæлæ згъæр хæдæттæ, сæргътыл æрцытæ баст, сæ астæутыл та — даргъ æхсаргæрдтæ. Барджыты разæй йе ’лвæст урс æфсургъыл хъазгæ уадис, иу цæст йеддæмæ кæмæн нæ уыд, ахæм саубоцъоджын лæг.

Тынг фæтарстис Али-Баба. Уайтагъд бæласы цъупмæ сбырыди æмæ къалиуты ’хсæн бамбæхстис. Барджытæ, чысыл раздæр Али-Баба кæм лæууыд, уырдæм куы ’рбахæццæ сты, уæд сæ бæхтæ фæурæдтой æмæ зæхмæ æргæппытæ кодтой. Алчидæр сæ саргъæй йæ уæхскмæ райста уæззау голлаг, стæй кæрæдзийы фæдыл иу рæнхъæй слæууыдысты.

«Адон цавæр адæм сты æмæ цымæ сæ голджыты цы ис? — йæхинымæр фарста Али-Баба.— Æвæццæгæн, къæрныхтæ сты».

Банымадта сæ, æмæ æнæ сæ балхон уыдысты дыууиссæдзы. Абырджыты разæй слæууыд иуцæстон æмæ сæ бакодта иу бæрзонд къæдзæхмæ. Уыцы къæдзæхы уыд чысыл æфсæйнаг дуар. Уый æддæмæ нæ зындис хæмпæлгæрдæг æмæ сындзытæй.

Балхон дуары раз æрлæууыд æмæ хъæрæй сдзырдта:

— Симсим, дуар бакæ!

Æмæ дуар байгом. Иуцæстон бахызтис, йæ фæдыл бацыдысты иннæтæ дæр, æмæ дуар йæхæдæг сæхгæдта.

«Гъе уый дын диссаг! — хъуыды кæны Али-Баба. — Акæса-ма, симсим хуымæтæджы зайæгой у. Йæ мыггæгтæй йын зети аразынц, фæлæ уый æнхъæл чи уыд, æмæ йæ бон дуæрттæ бакæнын у!»

Али-Бабайы тынг фæндыд диссаджы дуармæ хæстæгæй бакæсын, фæлæ абырджытæй афтæ тарст æмæ йæ ныфс нæ бахаста бæласæй æрхизынмæ.

Чи зоны, цас рацыдаид, афтæ та æваст дуар байгом, æмæ дзы дыууиссæдз абырæджы афтид голджытимæ рахызтис. Иуцæстон балхон та ныр дæр цыд разæй. Абырджытæ афтид голджытæ сæргътæм æрбастой, бæхтæм сгæппытæ кодтой, æмæ та рыг сбадт сæ сæрмæ.

Али-Баба бæласыл бадынæй сфæлмæцыд æмæ, куыддæр абырджытæ фæаууон сты, афтæ зæхмæ æрхызтис æмæ базгъордта къæдзæхмæ.

«Алæ-ма, æз дæр зæгъон: „Симсим, дуар бакæн!“ Кæддæра цы уаид, — ахъуыды кодта. — Байгом уыдзæн, æви нæ? Бафæлварон!»

Йæхи фæныфсджын кодта, йæ рæуджытыдзаг уæлдæф сулæфыд æмæ йæ тых, йæ бонæй ныхъхъæр кодта:

— Симсим, дуар бакæ!

Æмæ æцæгдæр дуар байтыгъдис — байгом лæгæтмæ фæндаг.

Али-Баба куыддæр къæсæрæй бахызтис, афтæ йæ фæстæ дуар ахгæдта. Али-Баба фæтарсти. Æмæ тæрсгæ дæр куыннæ фæкодтаид, уæд та дуар нал байгом, уæд йæ мæгуыр сæр нæ сæфы! Фæлæ уæддæр араст лæгæты мидæмæ йæ алывæрсты цымыдисæй ракæсбакæсгæнгæ.

Æваст бахаудис иу егъау уатмæ. Уаты — бирæ фынгтæ, фынгтыл — сыгъзæрин тæбæгътæ æмæ сын æвзист сæртæ тæбæгътæн.

Али-Бабайы фындзыл ауад адджын хæринæгты тæф æмæ йæ зæрдыл æрбалæууыд, райсомæй нырмæ кæй ницыма бахордта. Фынгтæй иумæ йæхи баласта, тæбæгъты сæртыл схæцыд æмæ йæ комыдæттæ æруадысты: дæ зæрдæ цы зæгъа, æмæ цы нæ хæринаг уыд тæбæгъты! Тебæйы физонæг кæрчытæ, пырындзы плау, мурабаджын гуылтæ, халва, фæткъуытæ æмæ ма ноджы бирæ æндæр хæринæгтæ.

Али-Баба дзы иу карк уайтагъд ахсыдта. Стæй бавнæлдта плаумæ. Куы йын фæци хæрд, уæд халвайæ иу къæртт расаста, фæлæ уымæй йæ бон хæрын нал баци, афтæ бафсæстис. Иу чысыл йæ фæллад суагъта, стæй аракæс-бакæс кодта, æмæ йæ цæст æрхæцыд сыхаг уаты дуарыл. Али-Баба бахызтис мидæмæ, æмæ фырдиссагæй йæ цæстытæ ацъынд сты. Уат æрттывта, цæхæртæ калдта сыгъзæрин æмæ алыхуызон зынаргъ дзаумæттæй. Сыгъзæрин æмæ æвзист æхца кæритæй лæууыд зæххыл. Зынаргъ мигæнæнтæ, дзаумæттæ — нуазæнтæ, хæлцхæссæн тæбæгътæ уыдысты нывæфтыд сыгъзæрин æмæ налхъуыт дуртæй. Китайаг, индиаг, мысираг зæлдаг æмæ æндæр хъуымæцты тыхтæттæ лæууыдысты хæрдмæ амадæй уаты астæу. Къултыл æнæхъæн æфсады фаг ауыгъд уыд цыргъ æхсаргæрдтæ, даргъ æрцытæ.

Али-Бабайæн йæ цæстытæ дыууæрдæм раивæз-баивæз кодтой, нæ зыдта, хуыздæрæн цы равзара: куы-иу сырх зæлдаг хæдон йæхиуыл абарста, куы-иу сыгъзæрин тæбæгъ фелвæста æмæ-иу æм кæсынтыл фæци, айдæнмæ кæсæгау, хатт та-иу иу армæй иннæмæ сыгъзæрин æхцатæ дымгæмæ дарæгау кодта.

Æппынфæстаг чысыл фæсабыр æмæ йæхицæн загъта: «Ацы æхца æмæ зынаргъ мигæнæнтæ, æвæццæгæн, давд сты, æмæ сæ ам срæдзæгъд кодтой абырджытæ... Ацы хъæздыгдзинæдтæ сæ рæстуды фæллой не сты, æмæ сыгъзæринæй мæхицæн иу цъус куы ахæссон, уæд уый фыдракæнд нæ уыдзæн. Уæддæр дзы уый бæрц ис, æмæ сæ нымайæг нæ банымайдзæн».

Али-Баба йæ хæдоны фæдджитæ сысчъил кодта, йæ зонгуытыл æрлæууыд æмæ æвгæнын райдыдта зæрин æхцатæ. Лæгæты ссардта дыууæ афтид голладжы, байдзаг сæ кодта æхцайæ, дуары цурмæ сæ баласта æмæ хъæрæй загъта:

— Симсим, дуар бакæ!

Дуар фегом ис. Али-Баба рахызтис лæгæтæй, æмæ дуар йæ фæстæ бахгæд ис. Сындз къутæртæ æмæ йæ къалиутæ бамбæхстой сæ фæстæ. Али-Бабайы хæрджытæ хызтысты нæууыл. Али-Баба сыл сæвæрдта сыгъзæринæй йедзаг голджытæ. Уыдон уæлæ та сугтæ самадта, цæмæй голджытæ ма зындаиккой, æмæ араст ис йæ хæдзармæ.

Тынг æрталынг, æмæ йæм Зейнаб тыхстæй æнхъæлмæ каст кулдуары цур.

— Уæдæй уæдмæ цы куыстай хъæды? — бафарста йæ. — Фæтарстæн, зæгъын, дæ кæд бирæгътæ, кæнæ исты тугдзых сырдтæ бахордтой. Сугтæ базары цæмæннæ ауæй кодтай, хæдзармæ сæ цæмæн æрбахастай?

— Зейнаб, ныртæккæ дын алцыдæр бæстон радзурдзынæн, — загъта Али-Баба. — Аххуыс мын кæн мæнæ голджытæ мидæмæ бахæссынæн æмæ нæ, сыхæгтæ куыннæ фехъусой, афтæ дзур.

Зейнаб голджытæй иу аккой кодта æмæ Али-Бабаимæ хæдзармæ бацыдысты. Зейнаб дуар æнгом сæхгæдта, цырагъ ссыгъта æмæ голладжы баст сыхæлдта.

Сыгъзæрин æхца куы ауыдта, уæд фыртæссæй афæлурс æмæ фæхъæр кодта:

— Уый цы бакуыстай, Али-Баба? Кæй бастыгътай?

— Æнæмæт у, Зейнаб, — загъта Али-Баба. — Æз никæй бастыгътон. Ныртæккæ дын радзурдзынæн, абон мыл цы ’рцыдис, уый.

Уæд ын бæстон радзырдта абырджытæ æмæ лæгæты тыххæй æмæ фæстагмæ загъта:

— Зейнаб, мæ хур, бамбæхс сыгъзæрин æмæ йæ кой дæр макæмæн скæн. Адæм ахъуыды кæндзысты, зæгъгæ, кæйдæр бастыгътам æмæ нæ банымудздзысты султанмæ. Уæд нын уый нæ сыгъзæрин æхца байсдзæн, нæхи та нын ныккæнды ныппардзæн. Цæй, уæрм скъахæм æмæ нæ хæзна уым бамбæхсæм.

Мæйрухсы цæхæрадоны уæрм скъахтой, сыгъзæрин иууылдæр уым нывæрдтой æмæ йæ уæле сыджытæй бамбæрзтой.

Уыцы хъуыддæгтæ конд куы фесты, уæд Али-Баба бахуыссыд. Зейнаб дæр бæргæ бахуыссыд, фæлæ тынг æрæгмæ бафынæй. Уый рафтбафтгæнгæ хъуыды кодта: «Цымæ цас æрхаста Али-Баба сыгъзæрин? Куыддæр фæбон уа, афтæ æхцатæ хъуамæ фæстаг суарийы онг банымайон».

Дыккаг бон райсомæй Али-Баба куыддæр хохмæ араст ис, афтæ Зейнаб уæрмы уæлхъус балæууыд. Ракъахта сыгъзæрин æхцатæ æмæ сæ нымайыныл схæцыд. Фæлæ бирæ уыдысты, æмæ Зейнабæн йæ бон нæ уыд сæ банымайын. Арæхсгæ дæр нæ кодта æхца нымайынмæ æмæ-иу нымайгæйæ фæкъуыхцы. Æппынфæстаг сфæлмæцыд нымайынæй æмæ йæхинымæр загъта: «Фæлтау барæн райсдзынæн æмæ сæ уымæй сбардзынæн. Фæлæ мæм барæн дæр куы нæ ис. Уæдæмæ Фатимæйæ ракурон».

Касим æмæ Фатимæ цардысты сæ тæккæ фарсмæ. Зейнаб сæм уыцы тæккæ бауадис. Тыргъы амбæлдис Фатимæйыл æмæ йын загъта:

— Дæ хорзæхæй, дæ барæн мын иу гыццыл авæр. Æз дын æй абон фæстæмæ æрбадавдзынæн.

— Хорз,— загъта Фатимæ,— фæлæ мæ барæн нæ сыхæгтæм ис. Ныртæккæ йæм суайдзынæн æмæ дын æй ратдзынæн. Ам уал мæм тыргъы банхъæлмæ кæс. Дæ къæхтæ чъизи сты, æз та нырма ныр айтыдтон мæ пъолтыл сыгъдæг ерджентæ.

Кæй зæгъын æй хъæуы, Фатимæ уыцы хъуыддæгтæ мысгæ æрбакодта, æндæр барæн дæр йæ бынаты уыд — хæрæндоны, артдзæсты сæрмæ, уæдæ ерджентæ дæр фæстаг дæс боны нæма аивта. Фæлæ сцымыдис: Зейнабы æваст цæмæн бахъуыдис барæн? Фатимæ хорз зыдта, Али-Бабатæм иу хоры гага дæр кæй нæй. Бафæрсид Зейнабы, фæлæ уый дæр йæ сæрмæ нæ хæссы. Зæгъдзæни, мæ сусæг хъуыддæгтæ зонын æй фæнды. Æмæ скодта ахæм хин: барæны бын мидæгæй айсæрста мыдæй, стæй йæ Зейнабмæ рахаста æмæ йын загъта:

— Гъа, айс æй. Æцæг мын æй хурныгуылдмæ фæстæмæ æрбахæсс. Мæхи дæр дзы хъæдур абарын хъæудзæн.

— Бузныг, Фатимæ, — раарфæ йын кодта Зейнаб æмæ азгъордта сæхимæ.

Уæрмæй сыгъзæрин скалдта æмæ йæ тагъд-тагъд барын райдыдта фæйнæрдæм фæкæсфæкæсгæнгæ.

Сыгъзæрин рауадис дæс барæны æмæ æрдæг.

Зейнаб барæн бахаста Фатимæмæ, бузныг ын загъта æмæ раздæхтис сæхимæ. Фатимæ барæнмæ ныккастис. Æмæ æваст федта: барæны быныл нынныхæстис цыдæр æрттиваг тымбыл. Уый уыд ног сыгъзæрин æхца.

Фатимæ йæ цæстытыл нæ баууæндыд. Æхца йе ’нгуылдзты ’хсæнты араууил-баууил кодта, суанг ма йæ дæндагæй дæр асгæрста — кæд, мыййаг, сыгъдæг сыгъзæрин нæу, зæгъгæ. Фæлæ æхца уыд сыгъзæрин.

— Гъе уый дын диссаг! — фæхъæр кодта Фатимæ. — Кæс-ма сæм, кæс, цы хъæздыг сты! Зейнаб сыгъзæрин кæд нымайы барæнæй! Æвæццæгæн, кæйдæр мулк фæкъахтой, афтæмæй та сæхи мæгуыр хонынц. Касим йæ дуканийæ тагъддæр куы ’рбаздæхид. Æз ын ацы хабар радзурдзынæн. Уадз Али-Бабамæ бацæуа æмæ йæм бартхъирæн кæна. Уæд, æвæццæгæн, Али-Баба йæ сыгъзæринæй Касимæн фæхай кæндзæн.

Фатимæ æнæхъæн бон кулдуары цур фæбадти йæ моймæ æнхъæлмæ кæсгæ. Изæрдалынгты Касим æрбаздæхтис сæхимæ. Фатимæ йын йæ дарæс ивын дæр нæ бауагъта:

— Нæ лæг, уæ нæ лæг, байхъус-ма æмæ дын диссаджы хабар ракæнон! Де ’фсымæр йæхи адæмы цæстмæ смæгуыр кодта, афтæмæй та уый махæй хъæздыгдæр у!

— Цы сæнттæ цæгъдыс!— рамæсты Касим.— Нæ уынджы, стæй нæ зылды дæр мæнæй хъæздыгдæр нæй. Хуымæтæджы мæ равзæрстой базары хицауæй?!

— Нæ мыл æууæндыс! — фæтæргай Фатимæ.— Уæдæ ма мын зæгъ: изæрмæ дæм цы ’хца æрæмбырд вæййы, уыдон куыд фæнымайыс?

— Куыд вæййы, афтæ, — загъта Касим. — Срæдзæгъд сæ кæнын æмæ сæ стæй иугай райдайын нымайын. Сæдæмæ куы схæццæ вæййын, уæд мæ иу æнгуылдз бакъæдз кæнын, цæмæй дарддæр ма фæрæдийон... — Цыдæр æдылы ныхæстæ кæныс.

— Æдылы ныхæстæ! Нæ, — фæхъæр кодта Фатимæ. — Ды де ’хца дæсгæйттæй æмæ сæдæгæйттæй нымайыс, Зейнаб, де ’фсымæры ус та сæ барæнæй бары. Мæнæ-ма æркæс, нæ барæны бын ын цы баззадис, уымæ.

Фатимæ йæм равдыста, барæны быныл цы сыгъзæрин æхца аныхæсти, уый.

Касим æм бæстон фæракæс-бакæс кодта æмæ зæгъта:

— Уæдæ æз Касим мауал хуыйнон, Али-Бабамæ уый бæрц æхца кæцæй æрцыдис, уый куы нæ базонон. Æз ын сæ кæнæ хинæй байсдзынæн, кæнæ тыхæй.

Æмæ араст ис йе ’фсымæрмæ, уæдæ цы уыдаид.

Али-Баба хæрз чысыл раздæр æрыздæхтис хохæй æмæ хæдзары раз дур-бандоныл йæ фæллад уагъта. Тынг æхсызгон ын уыд Касимы æрбацыдис æмæ загъта:

— Кæдæй-уæдæй ма! Табуафси, мидæмæ. Арæх нæм нæ вæййыс. Цы хур, цы къæвда дæ æрбахаста ацы æнафоны?

— Дæ изæр хорз, ме ’фсымæр, — æнæрвæссонхуызæй салам радта Касим. — Æз дæ тынг æфхæрд дæн.

— Æфхæрд? — дисы бацыдис Али-Баба. — Уагæры цæмæй бафхæрдтон æз, мæгуыр хъæддзау, базары хистæры?

— Ды ныр мæнæй хъæздыгдæр дæ, — дзуры Касим. — Дæ сыгъзæрин барæнтæй барыс. Æркæс-ма мæнæ, не ’фсин, дæ ус Зейнабмæ цы барæн авæрдта, уый бын цы ссардта. Мæн нæ афæливдзынæ: æз хъуыддаг зонын! Кæй схъæздыг дæ, уый мæнæй цæмæн бамбæхстай? Æвæццæгæн, кæйдæр хæдзар фæкъахтай?

Али-Баба бамбæрста, Касим ын йæ сусæгдзинад кæй ба зыдта æмæ сфæнд кодта, хъуыддаг, куыд уыд, афтæ радзурын.

— Ме ’фсымæр, — райдыдта уый. — Мæн æппындæр нæ фæндыд дæуæй исты басусæг кæнын. Фæлæ дын æй хъæр кæнинаг нæ уыдтæн, къæрныхтæ æмæ дæ абырджытæ куы амарой, уымæй дын кæй тарстæн, уый тыххæй.

Али-Баба Касимæн радзырдта, абырджытæ сæ давæггаг кæм æмбæхсынц, уый. Стæй йæм йæ къух радта æмæ йын загъта:

— Уæ ме ’фсымæр, æз æмæ ды стæм иу туг, иу стæг, иу мад æмæ иу фыды цот. Цæй æмæ æрдæгыл дих кæнæм, æз лæгæтæй цыдæриддæр хæссон, уыдон. Æз зонын лæгæтмæ бацæуæн, стæй абырджытæй мæхи бахъахъхъæнын. Цы сыгъзæрин æмæ мæм хæзнатæ ис, уыдонæн се ’мбис айс. Цæрæнбонты фаг дын сты.

— Мæн æрдæг нæ хъæуы, иууылдæр мын сæ радт! — фæхъæр кодта Касим æмæ йын йæ къух иуварс асхуыста. — Лæгæтмæ бацæуæн мын тагъддæр бацамон. Уый нæй, уæд дæ султанмæ банымудздзынæн æмæ дын дæ сæр акъуырын кæндзæни!

— Султанæй мæм цæмæн æртхъирæн кæныс! — загъта Али-Баба. — Кæд дæ афтæ фæнды, уæд ацу лæгæтмæ, цасфæнды дзы куы хæссай, уæддæр дæ бон не суыдзæн утæппæт æхца æмæ хæзнатæ рахæссын. Æнæхъæн аз лæгæтæй сыгъзæрин æмæ æвзист æхсæвæй-бонæй куы фæхæссай, уæддæр сын се ’мбис дæр хаст нæ фæуыдзынæ, уый бæрц дзы ис.

Али-Баба Касимæн лæгæтмæ фæндаг бацамыдта, æмæ йын бафæдзæхста, цæмæй ма ферох кæна зæгъын «Симсим, дуар бакæн!»

— Нæ ферох кæндзынæн, — загъта Касим. — Симсим... симсим... Уый, æнхъæлдæн, гæны хуызæн зайæгой у. Нæ мæ ферох уыдзæн.

Дыккаг бон райсомæй Касим сифтыгъта дæс хæргæфсы, алкæуыл дæр дзы сæвæрдта дыууæ стыр чырыны æмæ араст ис хъæдмæ. Хъæды дзыхмæ куы бахæццæ, уæд йæ хæргæфстæ хизынмæ ауагъта. Къæдзæхы дуар ссардта, йæ разы æрлæууыд æмæ йæ тых, йæ бонæй ныхъхъæр кодта:

— Гъей, симсим, дуар бакæн!

Дуар байгом ис. Касим мидæмæ бахызтис, æмæ дуар æхгæдæй аззади йæ фæстæ. Касимæн фырцинæй йæ сæр разылди, лæгæты утæппæт хæзнатæ куы федта, уæд. Йæ мидбынаты æркафыдис, стæй йæхи размæ уыциу æппæрст бакодта æмæ йæ хъæбысмæ æмбырд кæнын райдыдта, йæ къух цæуылдæриддæр хæст кодта, уыдон, — зынаргъ хъуымæцты тыхтæттæ, сыгъзæрины фæзгъæртæ, хъуырæуттæ æмæ тæбæгътæ, стæй сæ акалдта æмæ къулæй райдыдта скъæфын сыгъзæрин уæртытæ æмæ æхсаргæрдтæ. Йæ тæртты зыдæй муцъигай тъыста сыгъзæрин. Афтæ æнæхъæн сахат лæгæты йæхи раппар-баппар кодта, фæлæ æппæт хæзнатæ ахæссын йæ бон нæ уыд. Фæстагмæ йæхинымæр загъта: «Рæстæг мын бирæ ис. Голлаг голладжы фæстæ хæсдзынæн ардыгæй, цалынмæ æппæт хæргæфстыл дæр дыгай голджытæ хæзна нæ сæвæрон, уæдмæ, стæй та æрбаздæхдзынæн. Æз ардæм цæудзынæн алы бон дæр, цалынмæ дзы фæстаг суари уа, уæдмæ!»

Æхцайæ дзаг голлагыл йæхи ныццавта æмæ йæ дуармæ баласта.

Дуар уыд æхгæд.

Касимы фæндыд, йе ’фсымæр ын цы кæлæнгæнæг ныхæстæ бацамыдта, уыдон зæгъын. Фæлæ мæнæ бæллæх: айрох æй сты. Йæ зæрдыл лæууыд — цавæрдæр зайæгойы ном зæгъын æй кæй хъæуы. Æмæ райдыдта:

— Хъæдур, дуар бакæн!

Дуар нæ байгом ис. Касим фæтарсти. Ахъуыды кодта æмæ та загъта:

— Мæнæу, дуар бакæн!

Дуар нæ базмæлыд.

Касимæн йæ уд ауадис, стыхсти, фыртæссæй ницыуал зыдта æмæ ма йæ зæрдыл цы зайæгойты нæмттæ лæууыд, уыдон райдыдта нымайын тагъд-тагъд:

— Сысчы, дуар бакæн!

— Гæн, дуар бакæн!

— Хъуыдалы, дуар бакæн!

Фæлæ дуар нæ байгом ис.

Касимæн ма цы бамбарын хъуыди, къæппæджы кæй бахаудис æмæ йын фервæзæн кæй нал ис. Сыгъзæрины голлагыл æрбадтис æмæ ставд цæссыгæй ныккуыдта.

Уыцы рæстæджы абырджытæ хъæздыг сæудæджергæнджыты бастыгътой, байстой сæ бирæ сыгъзæрин, зынаргъ дзаумæттæ. Æмæ сæ фæцæйхастой лæгæтмæ. Хъæдмæ куы баввахс сты, уæд иуцæстон балхон бафиппайдта, нæууыл æнцад-æнцойæ чи хызтис, уыцы хæргæфсты.

— Адон цавæр хæргæфстæ сты? — бафарста балхон. — Кæс-ма, сæ сæргътæм кæд баст ис чырынтæ. Æвæццæгæн нын чидæр нæ лæгæт базыдта æмæ нæ бастигъын фæнд скодта.

Абырджытæн бардзырд радта, цæмæй ма хъæлæба кæной, йæхæдæг дуармæ хæстæг бацыдис æмæ сабыргай загъта:

— Симсим, дуар бакæн!

Дуар байгом, æмæ абырджытæ федтой Касимы. Уый ма æхцайы голладжы фæстæ амбæхсынмæ бæргæ хъавыд, мæгуыр, фæлæ йыл иуцæстон балхон йæхи баскъæрдта, æхсаргард хæрдмæ фæхаста, æмæ уыциу цъыккæй Касимы сæр атæхын кодта.

Абырджытæ Касимы мард лæгæты ныууагътой, сæхæдæг хæргæфсты æрцахстой æмæ сæ сæ разæй атардтой.

Фатимæ æнæхъæн бон фæрссаджы цур фæбадтис, æнхъæлмæ касти, хæргæфстæ кæд фæзындзысты сæ уæлæ сыгъзæринæй дзаг чырынтæ, афтæмæй. Рæстæг цыдис, фæлæ Касим зынæг нæ уыд.

Фатимæ фенхъæлмæ каст æнæхъæн бон, фенхъæлмæ каст æнæхъæн æхсæв, стæй райсом кæугæйæ бамидæг Али-Бабатæм.

Али-Баба загъта:

— Ма мæт кæн, Фатимæ. Æз ныртæккæ мæхæдæг ацæудзынæн хохмæ æмæ, Касимыл цы ’рцыд, уый базондзынæн.

Хæрæг аифтыгъта, сбадтис ыл æмæ араст комкоммæ лæгæтмæ.

Куыдддæр дуарæй мидæмæ бахызтис, афтæ æхцайы голджытыл хаудæй федта йе ’фсымæры мард.

Али-Баба лæгæтæй рахаста Касимы мард, нывæрдта йæ голладжы æмæ æнкъардæй араст ис сæхимæ.

«Мæнæ йæ кæрæфдзинад куыд байсæфта,— хъуыды кодта Али-Баба.— Ме ’хцайы æмбис мын куы бакуымдтаид, иууыл мын сæ куы нæ истаид, уæд ма ныр дæр цæрид».

Али-Баба кад æмæ цытимæ баныгæдта йе ’фсымæры, скодта йын хъæздыг хæрнæг, фæлæ йе ’фсымæр цы аххосæй амардис, уый никæмæн загъта. Фатимæ мæрддзыгойы ’хсæн айхъусын кодта, мæ лæджы мын хъæды сырдтæ ныттыдтой, зæгъгæ.

Касимы мард куы бавæрдтой, уæд Али-Баба Фатимæйæн загъта:

— Цы, уый зоныс, Фатимæ, дæ хæдзар мын рауæй кæн æмæ иумæ цæрдзыстæм. Уæд мæн дæр ног хæдзар аразыны мæт нал уыдзæн, æмæ ды дæр иунæг нæ уыдзынæ, цæрдзынæ æдасæй. Хорз?

— О Али-Баба,— загъта Фатимæ,— мæ хæдзар дæ хæдзар дæр у, стæй мæм цыдæриддæр ис, уыдон иууылдæр сты дæу. Æрмæст мæ уемæ цæрын уадзут, мæн æндæр ницы хъæуы.

— Гъемæ хорз,— загъта Али-Баба, æмæ иумæ райдыдтой цæрын.

Али-Баба ма цалдæр хатты лæгæтæй æрхаста бирæ сыгъзæринтæ, зынаргъ дзаумæттæ, гауызтæ æмæ мигæнæнтæ.

Æрвылбон дæр йæ цæлгæнæны хæринаг уыд канд йæхи, Зейнаб æмæ Фатимæйы фаг нæ, фæлæ ма, бахæринаг кæмæн ницы уыд, йæ уыцы мæгуыр сыхæгты фаг дæр. Сыхæгтæ-иу ын арфæтыл куы схæцыдысты, уæд-иу сын загъта:

— Райсом дæр-иу нæм æрбауайут, уемæ æрбахонут æппæт мæгуырты дæр. Адон, хъæды мын бирæгътæ цы æфсымæры бахордтой, уый бæркад сты. Уæхæдæг дæр æй зонут: уый хъæздыг лæг уыд.

Али-Бабайы рæдаудзинад дардыл айхъуыстис æмæ йæм мæгуыргуртæ æмæ мæгуыртæ цæуын райдыдтой сихор æмæ æхсæвæрмæ. Сахары цæрджытæ йæ уый тыххæй бирæ ба уарзтой. Гъе, афтæ цардысты Али-Баба, Зейнаб æмæ Фатимæ.

Цасдæр рæстæджы фæстæ абырджытæ ногæй басгæрстой сæ лæгæт. Уыдон федтой, марды чидæр кæй адавта æмæ æхцайы голджытæ фæйнæрдæм кæй ныппырх кодта зæххыл.

— Нæ лæгæты та чидæр уыд! — фæхъæр кодта фырмæстæй балхон. — Æрæджы æз амардтон не знаджы, фæлæ куыд уынæм, афтæмæй уыдон бирæ сты. Уадз æз иуцæстон Хасан мауал хуыйнон, нæ хæзнатæй йæхи схъæздыг кæнынмæ чи хъавы, уыдон иууылдæр куы нæ ныццæгъдон. Хъæбатыр абырджытæ, уе ’хсæн разындзæн, сахармæ ацæуынæй чи нæ фæтæрса, æмæ нæ хъыджы чи бацыдис, уый ссарынмæ йæ ныфс чи бахæсса, ахæм лæг?! Тæппуд æмæ æдых чи у, уый уыцы хæс йæхимæ ма райсæд! Æрмæстдæр хин æмæ æвзыгъдæн бауыдзæн уыцы хæс сæххæст кæнын йæ бон.

— О нæ балхон, — загъта абырджытæй иу, — мæн йеддæмæ ничи ауæнддзæн сахармæ æмæ мæн йеддæмæ ничи ссардзæн нæ фыдгулы. Хуымæтæджы мæ хонынц æгæнон Ахмæт! Куы нæ йæ ссарон, уæд дæ цы бафæнда, уый мын бакæн.

— Хорз, Ахмæт, — загъта балхон. — Дæттын дын иу боны æмгъуыд. Не знаджы фæдыл куы бафтай, уæд дæ скæндзынæн мæ хæдивæг. Фæлæ йыл куы нæ фæхæст уай, уæд фæлтау ма раздæх: дæ сæр дын акъуырдзынæн.

— Тыхсгæ ма кæн, нæ балхон, бон дæр нæма рацæудзæн, афтæ базондзынæ, де знаг кæм цæры, уый,— загъта Ахмæт. — Æнхъæлмæ мæм кæсут изæрæй ам, хъæды.

Раласта йæ абырæджы дарæс, скодта æрвхуыз хæдон, сырх сæрак цырыхъхъытæ, тюбетейкæ æмæ араст ис сахармæ.

Уыд райсом раджы. Базары ничима зындис, дуканитæ нæма куыстой. Æрмæст зæронд дзабырхуыйæг бадтис хураууоны, йæ разы æрæвæрдта йæ кусæнгæрзтæ æмæ æнхъæлмæ кастис, чи йæм цы кусинаг æрбахæсдзæн, уымæ. Æгæнон Ахмæт æм хæстæг бацыдис, йæ сæрæй йын акуывта æмæ загъта:

— Дæ райсом хорз, дада! Куыд раджы рацыдтæ дæ куыстмæ! Дæу куы нæ федтаин, уæд ма мæ бирæ бахъуыдаид æнхъæлмæ кæсын, цалынмæ базар байгом ис уыдаид, уæдмæ.

— Æмæ дæ цы хъæуы? — афарста зæронд дзабырхуыйæг. Йæ ном хуындис Мустафа.

— Уæ сахары æз æцæгæлон дæн, — дзуапп радта Ахмæт. — Дысон æхсæвæй æрцыдтæн ардæм æмæ сбонмæ æнхъæлмæ кастæн сахары кулдуæртты байгоммæ. Ацы сахары цардис ме ’фсымæр, хъæздыг сæудæджергæнæг... Æз æм æрцыдтæн дард бæстæй, цæмæй йæ фенон, æмæ сахармæ куы æрбахæццæ дæн, уæд фехъуыстон, хъæды, дам, æй мардæй ссардтой. Ныр у, æмæ нæ зонын, йæ бинонты йын куыд ссарон, цæмæй йыл семæ фæкæуон.

— Де ’фсымæр хъæздыг сæудæджергæнæг уыди зæгъыс? — бафарста дзабырхуыйæг. — Æрæджы нæ сахары иу сæудæджергæнæджы ныгæдтой, æз дæр уыдтæн мæрддзыгоимæ. Уыцы хъæздыджы ус дзырдта, зæгъгæ, йын йæ лæджы сырдтæ бахсыдтой хъæды. Фæлæ æз иу лæгæй фехъуыстон, уый æрымысæггаг хабар кæй у, хъуыддаг, дам, уыд афтæ: сæудæджергæнæджы йæ кæстæр æфсымæр хъæды ссардта, чидæр ын йæ сæр акъуырдта, афтæмæй, æмæ йæ сусæгæй йæ хæдзармæ æрхаста голладжы.

Тынг бацин кодта Ахмæт. Цы ’мбарын ма йын хъуыд, уыцы хъæздыг сæудæджергæнæг, абырджыты балхон лæгæты кæй сæр ахауын кодта, уый кæй уыд.

— Йæ хæдзармæ мæ нæ бахæццæ кæнис? — бафарста Ахмæт дзабырхуыйæджы.

— Табуафси, — дзуапп радта дзабырхуыйæг. — Гъе, æцæг мæ куыст... Уæд та базармæ исчи æрбацыдис æмæ йæ фæнды, цæмæй йын æз йæ дзабыртæ бампъузон. Æмæ уæд æз ам куынæ уон, уæд куыд?

— Мæнæ дын иу динар, — загъта Ахмæт. — Айс æй дæ куысты мыздмæ, ме ’фсымæры хæдзармæ мæ куы бакæнай, уæд ма дын иу ратдзынæн.

— Дæ рæдаудзинадæй стыр бузныг, — фырцинæй арфæтæ кæнынмæ фæци Мустафа. — Цæмæй иу динар бакусон, уый тыххæй мæн æнæхъæн мæй искæй дзабыртыл æмпъузæнтæ æвæрын бахъуыдаид. Цæуæм!

Дзабырхуыйæг Ахмæты æркодта Касимы хæдзармæ.

— Мæнæ ай у, хъæды кæй амардтой, уыцы хъæздыджы хæдзар. Ныр дзы бацардис йе ’фсымæр,— загъта Мустафа.

«Мæн дæр æндæр ницы хъæуы?» — хъуыды кодта Ахмæт йæхинымæр. Мустафайæн йе ’хца радта, æмæ уый Ахмæтæн сæрæй акувыны фæстæ араст ис йæ куыстмæ.

Сахары æппæт хæдзæрттæн дæр сæ къултæ уыдысты бæрзонд. Уынджы ’рдæм æрмæстдæр кулдуæрттæ. Иухуызон кæй уыдысты, уымæ гæсгæ æнæзонгæ хæдзар зын бахъуыдыгæнæн уыд.

«Истæмæй фæбæрæг кæнын хъæуы ацы хæдзар, цæмæй мын иннæтимæ ма фæхæццæ уа», — сфæнд кодта Ахмæт.

Йæ дзыппæй мел систа æмæ дуарыл дзуарæвæрд ныккодта. Стæй фæстæмæ йе ’мбæлттæм атындзыдта.

Ахмæт куыддæр ацыдис, афтæ дуарæй рахызтис Али-Бабайы лæггадгæнæг Марджанæ. Уый уыд зондджын æмæ хъæбатыр чызг. Чызг цыдис базармæ дзул æмæ дзидза æлхæнынмæ. Дуар куыд æхгæдта, афтæ ауыдта мелæй дзуарæвæрд.

«Уый нын нæ кулдуар чи нычъчъизи кодта? — фæрсы йæхинымæр.— Æвæццæгæн, уынджы къæбæда лæппутæ. Нæ, дзуарæвæрд æгæр уæлейау у. Уый стыртæй чидæр уыд. Æвæццæгæн нын цыдæр фыдбылыз саразынмæ хъавы. Йæ зæрды ис нæ хæдзар бахъуыды кæнын, цæмæй нæ ныццæгъда, кæнæ бастигъа. Æз ын йæ хъуыддæгтæ куы нæ схæццæ кæнон».

Марджанæ хæдзармæ баздæхтис, мелы къæртт рахаста æмæ сыхæгты дуæрттæн се ’ппæтыл дæр ныккодта дзуарæвæрдтæ, стæй уæд йæ хъуыддæгты фæдыл араст.

Абырæг лæгæтмæ æрцыдис æмæ хъæлдзæгæй загъта:

— Байхъус-ма, нæ балхон! Байхъусут иууылдæр! Æз не знаджы хæдзар ссардтон æмæ йын йæ дуарыл мелæй дзуарæвæрд ныккодтон.

— Бæдæйнаг, æгæнон Ахмæт! — раппæлыд дзы абырджыты раздзог. — Сом райсоммæ иууылдæр цæттæ ут! Нæ фæдджиты бын бамбæхсдзыстæм цыргъ кæрдтæ æмæ Ахмæтимæ не знаджы хæдзармæ ныббырсдзыстæм.

— Хъусæм дæм, нæ раздзог, æмæ разы стæм дæ ныхасыл! — загътой абырджытæ, æмæ иууылдæр арфæтæ кодтой Ахмæтæн йе ’нтысты тыххæй.

Æгæнон Ахмæт сæрыстырæй рацу-бацу кодта æмæ дзырдта:

— Фендзыстут, æз уыдзынæн нæ балхоны хæдивæг! Æнæхъæн æхсæв нæ бафынæй Ахмæт. Æрхъæцмæ нал хъæцыд боны рухсмæ. Куыддæр гæзæмæ æрбарухс, афтæ фестадис æмæ райхъал кодта абырджыты. Уыдон сæ уæлæ скодтой бухайраг уæрæх хæдæттæ, урс сарыхътæ, сæ къæхтыл — схъæлфындз дзабыртæ, сæ хæдæтты дæлвæдджиты бамбæхстой цыргъ кæрдтæ æмæ араст сты сахармæ. Чи сæ уыдта, уыдон иууылдæр дзырдтой:

— Бухарайæгтæ нæ сахар уынынмæ æрцыдысты.

Абырджыты разæй — Ахмæт æмæ сæ балхон.

Цы уынг сæ хъуыдис, уый бирæ фæагуырдтой, фæлæ йæ уæддæр ссардтой.

— Кæсут-ма, мæнæ, гъе, уыцы хæдзар! — загъта Ахмæт.

— Уынут, — дуарыл дзуарæвæрд.

— Уæртæ уыцы дуарыл дæр — дзуарæвæрд, — загъта иннæ абырджытæй чидæр. — Уæддæр кæцы хæдзары цæры не знаг?

— Æмæ уæртæ ууыл дæр ахæм бæрæггæнæн куы ис! Мæнæ ауыл дæр! Иннæуыл дæр! Ацы уынджы се ’ппæтыл дæр ахæм дзуарæвæрдтæ!— хъæр кодтой иннæ абырджытæ дæр.

Сæ раздзог рамæсты ис æмæ загъта:

— Уый циу? Чидæр дæуæй хиндæр разындис, Ахмæт! Ды дæ дзырдæн хицау нæ дæ æмæ дæ нæ абырджыты къордыл нал нымайæм. Æз дын мæхæдæг дæ сæр акъуырдзынæн.

Фæстæмæ хъæдмæ куы баздæхтысты, уæд балхон Ахмæтæн йæ сæр атæхын кодта æмæ загъта:

— Кæй ма уæ бафæнддзæн не знаджы хæдзар бацагурын? Кæмæ уæ разындзæн ахæм лæгдзинад? Зивæггæнаг æмæ æдых йæхимæ ма райсæд уыцы хъуыддаг!

— Нæ балхон, бар мын радт, æмæ æз бафæлварон, — загъта абырджытæй иу — Цæгæрсæр Мухаммед. Æз зæронд дæн, зæронд цъиуы та зыгуымы муртæй нæ фæсайдзынæ. Дæ фæдзæхст дын куы нæ сæххæст кæнон, уæд мæ Ахмæтау амар.

— Цæугæ, Мухаммед, — загъта балхон. — Æнхъæлмæ дæм кæсдзынæн сом изæрмæ. Фæлæ зон, не знаджы хæдзар куы нæ ссарай æмæ нын æй куы нæ фенын кæнай, уæд дын хатыр нæ уыдзæн.

Дыккаг бон райсомæй араст ис сахармæ Цæгæрсæр Мухаммед. Уый размæ Ахмæт абырджытæн дзырдта Мустафайы тыххæй, æмæ ныр Мухаммед ацыдис комкоммæ базармæ зæронд дзабырхуыйæгмæ. Ахмæт дзабырхуыйæгæн цы ныхæстæ кодта, уый дæр ын уыдæттæ радзырдта æмæ йын ныфс бавæрдта дыууæ динарæй, кæд ын, хъæды цы сæудæджергæнæджы амардæуыд, уый хæдзар бацамона, уæд.

Мустафа цингæнгæ бакодта Мухаммеды Касимы хæдзары кулдуары онг.

«Мæн дæр дуар истæмæй фæбæрæг кæнын хъæуы», — дзырдта йæхинымæр Мухаммед.

Фæндаджы хъæбæрыл цы агуыридуры къæртт уыд, уый систа æмæ дуары рахиз фарс уæллаг къуымы хæрз чысыл дзуарæвæрд ныккодта.

«Ам æй мæн йеддæмæ ничи бафиппайдзæн, — загъта уый. — Згъорон тагъддæр нæ балхонмæ æмæ йæ æркæнон ардæм».

Æмæ атындзыдта йе ’мбæлттæм.

Уыцы рæстæджы Марджанæ æрбацæйздæхт базарæй, федта, цавæрдæр лæг сæ кулдуары цурæй хъуызгæ иуварс куыд ацыдис æмæ фæндаг-фæндаг куыд азгъордта, уый. Йæ зæрдæ фехсайдта: чидæр сын цыдæр хин кæны. Марджанæ кулдуармæ бацыдис, йæ цæст ыл бæстон æрхаста æмæ йын йæ рахиз уæллаг къуымы ауыдта чысыл сырх дзуарæвæрд.

«Кæс-ма, нæ дуарыл нын дзуарæвæрдтæ куыд кæны! — загъта Марджанæ — Фæлæуу, фæлæуу. Æз дæуыл дæр хинæй фæтых уыдзынæн».

Зæххæй систа агуыридуры саст æмæ уынджы æппæт хæдзæртты кулдуæрттыл дæр ныккодта ахæм дзуарæвæрдтæ.

— Гъе ныр-иу афæлвар нæ хæдзар ссарыныл! — загъта цингæнгæ. — Знон куыд фæсайды дæ, афтæ та фæсайды уыдзынæ, æндæр цы!

Цæгæрсæр Мухаммед абырджыты лæгæты онг згъорынæй нæ банцадис. Æмæ сын ныр лæфлæфгæнгæ дзырдта:

— Цомут, цомут тагъддæр! Æз не знаджы хæдзарыл ахæм хин бæрæггæнæн ныккодтон æмæ йын фæивддзагæй тас нæу. Не знаг нæ къухы ис, фæлæ рæвдздæр ут!

Абырджытæ пæлæзты сæхи батыхтой æмæ араст сты Мухаммеды фæдыл. Уыдоны фæндыд, цалынмæ ма рухс у, уæдмæ сахармæ куыд ныххæццæ уыдаиккой, уый, æмæ цыдысты рæвдз. Хур куыддæр арвгæрон йæ был ныддардта, афтæ балæууыдысты сахары. Ссардтой сæ зонгæ уынг. Цæгæрсæр Мухаммед балхоны бакодта æппæты стырдæр æмæ рæсугъддæр кулдуармæ æмæ йæ амонæн æнгуылдзæй ацамыдта, дуары уæллаг рахиз къуымы цы чысыл сырх дзуарæвæрд ныккодта, уымæ.

— Уыныс, — загъта, — уый æз фæбæрæг кодтон.

— Ай та чи фæбæрæг кодта? — бафарста, сыхаг кулдуары цур чи ’рлæууыд, уыцы абырæг. — Ам дæр ахæм дзуарæвæрд нывгонд ис.

— Цавæр дзуарæвæрд! — фæхъæр ыл кодта Мухаммед.

— Сырх, — дзуапп радта абырæг. — Уæртæ уыцы дуæрт тыл дæр раст ахæмтæ ис. Иннæтыл дæр. Ды цалынмæ балхонæн дæ дзуарæвæрд æвдыстай, уæдмæ æз æппæт дуæрттæм дæр бакастæн.

— Уæдæ та, Мухаммед, дæуæй дæр хиндæр разындысты? Хорз абырæг бæргæ дæ, фæлæ ды дæр хицау нæ дæ дæ дзырдæн. Æмæ дын хатыр нæ уыдзæн.

Æмæ та Мухаммед дæр Ахмæты хал аныхъуырдта. Æмæ ныр балхоны къорды уыди дыууиссæдз абырæджы нæ, фæлæ æстдæс æмæ ссæдз. «Мæхæдæг æй куы нæ ссарон, уæд ничи, — хъуыды кодта балхон. — Мæ адæм хæцынмæ æмæ давынмæ дæсны сты, фæлæ хин æмæ сайынмæ нæ арæхсынц».

Гъе, æмæ дыккаг райсом иуцæстон Хасан, абырджыты балхон, сахармæ араст ис йæхæдæг. Базары адæм æмызмæлд кодтой. Хасан ссардта дзабырхуыйæг Мустафайы. Йæ фарсмæ æрбадтис æмæ загъта:

— Цæуыл æнкъард дæ, дзæбæх лæг? Куыст дын чысыл ис?

— Куыст мын рагæй нал ис, — дзуапп радта дзабырхуыйæг. — Æвæццæгæн, сыдæй амардаин, фæлæ табу хъысмæтæн. Æндæрæбон мæм иу рæдау адæймаг æрбацыдис æмæ мын загъта, йе ’фсымæры хæстæджыты кæй агуры. Йе ’фсымæр кæм цардис, уый йын бацамыдтон, æмæ мын уыцы æндæрбæстаг балæвар кодта дыууæ динары. Знон дæр мæм æрбацыдис цавæрдæр æндæрбæстаг æмæ мæ уый дæр бафарста йæ мард æфсымæры хæдзарæй. Æз æй акодтон æмæ та мын уый дæр дыууæ динары радта. Ныр æмбисбон у æмæ мæм ничиуал æрбацыдис. Æвæццæгæн, уыцы мардæн æндæр æфсымæртæ нал ис.

Мустафайы ныхæстæ фехъусгæйæ абырджыты балхон зæрдиагæй ныккуыдта æмæ загъта:

— Куыд амондджын дæн, дæуыл кæй сæмбæлдтæн, уымæй! Уыцы мардæн æз йæ æртыккаг æфсымæр дæн. Æрцыдтæн тынг дард бæстæй æмæ æрмæстдæр знон фехъуыстон, мæ хистæр æфсымæры мын кæй амардæуыд. Мах уыдыстæм фондз æфсымæры, æмæ цардыстæм алы бæстæты, гъе, æмæ ныр баиу стæм уæ сахары, æвæццæгæн, æрмæстдæр уымæн, цæмæй не ’фсымæры мардæй æрæййафæм. Дæ хорзæхæй, фæкæн мæ йæ хæдзармæ, æмæ дын æз дæр ратдзынæн, ме ’фсымæртæ дын цас радтой, уый бæрц æхца.

— Хорз, — цингæнгæ загъта зæронд лæг. — Æндæр ын нал ис æфсымæртæ?

— Нæ, — дзуапп радта абырæг, къæхты бынæй арф ныуулæфгæйæ. — Мах уыдыстæм фондз æмæ ма нæ баззад цыппар.

— Афтæ цъус кæй стут, уый мын хъыг у, — загъта Мустафа æмæ уый дæр арф ныуулæфыд. — Цом уæдæ, цом!

Абырджыты балхоны бакодта Касимы хæдзармæ, йæ мызд райста æмæ аздæхтис фæстæмæ. Иуцæстон балхон банымадта æмæ йæ зæрдыл хорз бадардта, уынджы тигъæй Касимтæм цал хæдзары ис, уый. Уымæ гæсгæ йæ дуарыл бæрæггæнæн æвæрыны сæр нал хъуыд. Аздæхтис йæ къордмæ æмæ сын загъта:

— Абырджытæ, æз иу хин æрхъуыды кодтон! Кæд нын уый бантыса, уæд не знаджы амардзыстæм æмæ, нæ лæгæтæй цы хæзнатæ адавта, уыдон фæстæмæ байсдзыстæм. Хъусут мæм æмæ мын мæ бардзырд сæххæст кæнут.

Абырджытæй иуæн бафæдзæхста, цæмæй уый сахармæ ацæуа æмæ балхæна ссæдз хæргæфсы æмæ дыууиссæдз та царвы хъуырæуттæ.

Абырджытæ хæргæфсты, сæ уæлæ царвы хъуырæуттæ, афтæмæй куы æрбакодтой, уæд сын иуцæстон Хасан бардзырд радта, цæмæй уыдон хъуырæутты ныббырой. Йæхæдæг хъуырæуттæн сæ сæртæ бамбæрзта пальмæйы сыфтæй, æрбабаста сæ кæрдæгæй, уæлдæф сæм куыд цыдаид, афтæ сæ хуынчъытæ скодта, цæмæй йæ адæм ма фæхуыдуг уыдаиккой. Иннæ дыууæ хъуырауы ныккодта оливæйы зети. Сахуырста дзы иннæ хъуырæуттæ дæр, цæмæй адæм æппæт хъуырæутты дæр æнхъæлдтаиккой зети.

Абырджыты хистæр йæхæдæг йæхи сфæлыста хъæздыг сæудæджергæнæджы дарæсæй æмæ йæ хæргæфсты йæ разæй акодта сахармæ.

Изæрмилтæ сæхи сахарыл æруагътой. Иуцæстон Хасан араст ис Касимы хæдзармæ æмæ кулдуары цур федта хъæлдзæг саламджын лæджы. Уый уыд Али-Баба.

Абырджыты балхон æм йæхи хæстæг баласта æмæ йын зæххы онг йæ сæрæй акуывта.

— Дæ изæр хорз, цытджын сæудæджергæнæг! — загъта Хасан. — Æз дæн æцæгæлон бæстаг, æрластон зынаргъ зети æмæ мæ фæндыд, уæ сахары йæ куы ауæй кодтаин. Фæлæ мæ хæргæфстæ ныффæлладысты æмæ фæндагыл бафæстиат дæн. Сахармæ æрбахæццæ дæн изæрæй æмæ уæдмæ æппæт дуканитæ дæр сæхгæдтой. Æнæхъæн сахары фæзылдтæн, зæгъын, кæд æхсæвбынат ссарин, фæлæ æцæгæлон бæстаджы мидæмæ бауадзын никæй бафæндыд. Гъе, æмæ дæ фæрсты куы фæцæйцыдтæн, уæд бафиппайдтон, ды уæздан æмæ хæларзæрдæ адæймаг кæй дæ. Иу æхсæв мæ не суазæг кæнис? Мæ хъуырæуттæ дуармæ æрæвæрин æмæ сæ райсом раджы базармæ уæй кæнынмæ ахæссин. Стæй уæд фæцæуин мæ бæстæм æмæ дзы дæ уæзданы кой айхъуысын кæнин.

— Уазæг — Хуыцауы уазæг. Табуафси, мидæмæ рахиз, — загъта Али-Баба. — Мæнмæ бынат бирæ ис. Дæ хæргæфстæн сæ уæргътæ æрис æмæ сын холлаг радт, стæй уæд æхсæвæр бакæндзыстæм... Гъей, Марджанæ, куыйты рæхыстæй бабæтт, науæд уазæгыл фæхæцдзысты!

— Стыр Хуыцау дæ барæвдауæд, цытджын сæудæджергæнæг! — загъта абырджыты балхон. — Мæ курдиат мын куыд сæххæст кодтай, не сфæлдисæг дын дæ фæндтæ афтæ сæххæст кæнын кæнæд.

Йæ хæргæфстæ кæртмæ бакодта æмæ уæргътæ хæдзары къулы цур æриста хъавгæ, хъуырау ын абырæгимæ куыннæ æрхауа, афтæ. Стæй-иу æргуыбыр кодта хъуыраумæ æмæ-иу сусæгæй загъта:

— Сабыр бадут æмæ ма змæлут. Ахсæв уæм мæхæдæг рацæудзынæн æмæ уæ бакæндзынæн мидæмæ.

Æмæ йын абырджытæ хъуырæуттæй дзуапп лæвæрдтой:

— Хъусæм æмæ разы стæм дæ фæндыл, нæ балхон!

Иуцæстон Хасан бацыдис йæ фысымтæм. Уым фынгыл æхсæвæр уыд цæттæ. Али-Баба бадтис ныллæг бандоныл, гауыз йæ быны, афтæмæй æмæ æнхъæлмæ кастис уазæгмæ. Уазæджы куы ауыдта, уæд Марджанæмæ ахъæр кодта:

— Гъей, Марджанæ, афыцут карк, æмæ лауызтæ мыдимæ рахæссут. Мæн фæнды нæ уазæджы хорз фенын.

— Хъусын дæм, — загъта Марджанæ. — Алцыдæр æз мæхæдæг ацæттæ кæндзынæн.

Цæлгæнæнмæ бауад, хыссæ азмæста æмæ лауызтæ фыцынмæ куыд бавнæлдта, афтæ бамбæрста, сæ зети кæй фæци æмæ лауызтæ цæуыл адзæгæрæг кæна, уый сæм кæй нæй.

— Бæллæх æмæ бæллæх! — стыхстис Марджанæ. — Цы чындæуа? Ныр æхсæв у, зети кæм ссарон? Уæдæ сыхæгтæ дæр раджы бахуыссыдысты. Бæллæх æмæ бæллæх.

Æваст йæ тæрных йæ къухæй ныццавта æмæ загъта:

— Æдылы. Хæрз æдылы. Зети нæй, зæгъгæ, сагъæс кæнын, афтæмæй та нæ рудзынджы бын æддейæ дыууиссæдз хъуырауы зети ис. Уазæджы Зетийæ иу чысыл сисдзынæн æмæ, сæумæйæ куы алхæнон, уæд æй фæстæмæ ныккæндзынæн, цы хъуырауæй сисон, уым.

Ссыгъта цырагъ æмæ æддæмæ рацыдис. Æхсæв уыд тар, асæст. Алцыдæр æдзæм. Æрмæст хæргæфстæ цъайы цур сæ фындзтæй пыррыччытæ кодтой, хъуыст сæ дзылæртты дзыгъал мыгъул.

Марджанæ цырагъ йæ сæрмæ уæлейау систа æмæ хæстæг бацыдис хъуырæуттæм.

Фыццаг цы хъуырауы цур æрлæууыд, уым æцæгдæр разындис зети. Марджанæ йын йæ сæр байгом кодта æмæ дзы зети рауагъта агмæ.

Хъуырæутты къæдзтæй бадын уыд зын æмæ абырджытæ стыхстысты. Се стджытæ афтæ рыстысты æмæ сæ бон нал уыд бадын хъуырæутты. Марджанæйы къæхты хъæр куы фехъустой, уæд афтæ банхъæлдтой, сæ балхон сæм рацыдис, æмæ сæ иу ныллæг хъæлæсæй загъта:

— Фæзындтæ нæм, нæ балхон! Тагъддæр нын бар радт ацы æлгъыстаджы хъуырæуттæй рабырынæн, цæмæй нæ фыдызнагæй нæ маст райсæм.

Марджанæ хъуырауæй абырæджы хъæлæс куы фехъуыста, уæд чысыл ма бахъæуа фыртæссæй бауадзыг уа, йæ цырагъ дæр ма æрхаудис йæ къухæй. Фæлæ уый уыд зондджын æмæ хъæбатыр чызг æмæ уайтагъд бамбæрста — зети уæйгæнæг фыдгæнæг æмæ абырæг кæй у. Хъуырæутты бадынц йæ адæм æмæ хъавынц Али-Бабайы амарынмæ.

Марджанæ хæстæгдæр бацыдис, хъæлæс цы хъуырауæй фехъуыста, уымæ æмæ сабыргай загъта:

— Ныртæккæ. Æцæг æдзæм у, науæд дæ куыйтæ фехъусдзысты. Æхсæвы сæ суагътой сæ рæхыстæй.

Марджанæ бацыдис иннæ хъуыраумæ æмæ бафарста:

— Ам чи ис?

— Æз, — дзуапп райхъуыстис хъуырауæй.

— Цæттæ у, рæхджы дæ суæгъд кæндзынæн.

Афтæ бабæрæг кодта иннæ хъуырæуттæ дæр æмæ базыдта æстæс æмæ ссæдз хъуырауы æмбæхст кæй ис абырджытæ, дыууæ хъуырауы та ис зети.

Марджанæ зетиимæ баздæхтис хæринаггæнæнмæ, зети уæларт афтæ стæвд кодта æмæ рахсыстис. Стæй æддæмæ ацыдис æмæ æхсидгæ зети хъуырæуттæй иуы ауагъта. Абырæгæн йæ бон ныхъхъæр кæнын дæр нал бацис, уайтагъд æрбамардис. Марджанæ йе знæгтæй иуæй куы фервæзтис, уæд бавнæлдта иннæтæм. Уый уæларт æхсыста зети æмæ йæ уагъта абырджытыл хъуырæуттæм, цалынмæ сæ иууылдæр нæ фæцагъта, уæдмæ. Стæй райста тебæ æмæ дзы сфыхта бур-бурид лауызтæ бирæ, рæсугъд сæ æрæвæрдта æвзист тæбæгъты, сой сыл ауагъта æмæ сæ ахаста уæллаг уатмæ. Уым бадтысты Али-Баба æмæ йæ уазæг.

Али-Баба абырджыты балхонæн уый бæрц бахæрын кодта, æмæ уымæн йæ бон фезмæлын дæр нал уыд. Уый хуыссыд базтыл, йæ къухтæ йæ гуыбыныл сæвæргæйæ, æмæ ма тыхулæфт кодта. Уазæг хорз бафсæстис, зæгъгæ, Али-Бабайы куы бауырныдта, уæд æй бафæндыд йе схъæлдзæг кæнын. Æмæ Марджанæмæ адзырдта:

— Гъей, Марджанæ, уазæгæн дæ кæфтыты рæсугъддæр акæн!

— Хъусын дæм, мæ хицау, — загъта Марджанæ Али-Бабайæн йæ сæрæй ныллæг акувгæ. — Æцæг мын бар радт тæнæг æмбæрзæн рахæссынæн. Æз кафдзынæн, æмбæрзæн мæ уæлæ куыд уа, афтæмæй.

— Ацу æмæ йæ рахæсс, — загъта Али-Баба.

Марджанæ азгъордта йæ уатмæ, йæхи æрбатыхта уыцы тæнæг æмбæрзæны, йæ къухы цыргъ хъама, афтæмæй. Æрбаздæхтис æмæ кафын райдыдта.

Али-Баба æмæ йæм абырджыты балхон кастысты æмæ фыр æхсызгонæй сæ сæртæ æнкъуыстой.

Æмæ Марджанæ кафты æмбисыл йæхи æввахсæй-æввахсдæр ласта абырджыты хистæрмæ. Стæй йыл æваст гæдыйау йæхи ныццавта, хъама хæрдмæ фæхаста æмæ йæ абырæджы зæрдæйы ныццавта. Абырæг ныцъцъæхахст кодта æмæ йæ бынаты æрдыдагъ.

Али-Баба фырдиссагæй фæсæццæ. Афтæ фенхъæлдта, æмæ Марджанæ сæрра ис.

— Мæнæ мæ сæр æрдиаггаг куыд фæци! — фæхъæр кодта. — Уый цы бакуыстай, сæрхъæн? Мæ хæдзары мард æрцыдис æндæрзæххон! Фæхудинаг мæ сæр!

Марджанæ йæ зонгуытыл æрлæууыд æмæ загъта:

— Байхъус мæм, мæ хицау, стæй дæ цы бафæнда, уый мын бакæн. Кæд аххосджын уон, уæд мæ амар, æз уый куыд амардтон, афтæ.

Æмæ Али-Бабайæн радзырдта, абырджыты куыд базыдта æмæ сæ куыд амардта, уыцы хъуыддаг.

Али-Бабайæн ма цы бамбарын хъуыдис, уыдон, лæгæтмæ чи цыдис æмæ Касимы чи амардта, уыцы абырджытæ кæй уыдысты.

Уый Марджанæйы слæууын кодта æмæ загъта хъæрæй:

— Уæлæмæ фест, Зейнаб, æмæ райхъал кæн Фатимæйы. Махмæ æнхъæлмæ каст æвирхъау мæлæт, æмæ нæ уыцы бæллæхæй фервæзын кодта ацы зондджын æмæ хъæбатыр чызг.

Зейнаб æмæ Фатимæ уайтагъддæр сæхи баппæрстой Марджанæйыл æмæ йын райдыдтой хъæбыстæ.

Али-Баба та загъта:

— Марджанæ, ды нырæй фæстæмæ лæггадгæнæг нал уыдзынæ. Абонæй фæстæмæ ды немæ цæрдзынæ, куыд нæ хо, афтæ.

Æмæ уæдæй фæстæмæ цардысты æдасæй, амондджынæй сæ амæлæты бонмæ. Кард æнусты дæргъы уыди сæйраг хотых. Уыди кад, æхсар æмæ сæрибары символ. Царды, историйы æмæ эпикон поэзийы кард геройы æмрæнхъ у сæйраг архайæг, уæлахизы фæрæз æмæ кадгæнæг, уыимæ арæх вæййы цардæгас. Кард у алæмæт, ныфсы хос æмæ лæджы фидауц.

Кард, йæ фæзынд æмæ йæ ахадындзинад сты историйы иу хай, уыцы хайæн нæй иуварс æрæвæрæн, нæй йын бамынæг кæнæн. Карды истори зынгæ бынат ахсы адæмы культурæйы, цивилизацийы рæзты. Кард цæмæй сæнтыстаид, уымæн хъуыдис историон æмæ куыстадон уавæртæ: æрзæт къахын, куырды куыст æмæ зæрингуырды дæсныйад. Хæцæнгæрзтæ уыдысты кады дзауматæ, адæм сæ уыдтой магион тых, нымадтой сæ уаз æмæ табуйаг хорзæхтыл æмæ сæ арæзтой рæсугъд æмæ фидар, аив сæ кодтой уæздан згъæртæй æмæ нывæфтыдтæй. Хъобайнаг культурæйы хæстон фæрæттæ, алайнаг æхсаргæрдтæ æмæ ног заманы хъаматæ сты аивадон хæзнатæ. Кард сси мифтæ æмæ фольклоры æгъуыстаг фæлгонц, поэзийы æнусон темæ, æппынфæстаг сси хæстон дарæсы сæйраг æвдисæн, фидауцы нысан. Иугæр кард кадгæнæг æмæ фидауцдæттæг у, уæд ын ис этикон æмæ эстетикон ахадындзинад. Уымæ гæсгæ карды хабар у, æркæсын чи домы æмæ иртасын кæй хъæуы, ахæм хъуыддаг.

Карды цард ныффыссынæн хъæуы стыр трактаттæ. Сæрмагонд куысты автор Ричард Бёртон зæгъы: «История человечества — это история меча» (Бёртон Ричард Ф. Книга мечей. М.: Центрполиграф, 2004, 6 ф.).

Уый æгæр æппæлд æмæ стыр ныхас у, фæлæ карды хабар ахъаззаг историон цау кæй у, уый гуырысхойаг нæу.

Рагон адæм сæ дунеуынынад æвдыстой мифты. Адæмтæ рацыдысты дæргъвæтин историон фæндагыл. Фыццаг лæг уыд æвæрæз, царди, æрдз ын цы лæвæрдта, уымæй: дыргъ æмæ зайæгойтæй. Мингай азты фæстæ хæцын базыдта дур æмæ хъилæй. Ацы историон фæзынд бæлвырд æвдисы мифон таурæгъ «Æвыды-выдоны рæстæг». Адæм нæ зонынц хæцын, нæй сæм хæцæнгарз æмæ кæфхъуындарæн фидынц чызг-хъалон. Уæд сæм фæзынд сæ фарны Уастырджи æмæ сын бацамыдта «дур æхсын, хъилæй цæвын æмæ, згъорын куыд хъæуы, уый» (Ирон таурæгътæ, 1989, 40 ф.). Ам Уастырджи у культурон герой — хотыхдæттæг æмæ хæстамонæг. Нарты кадджыты архаикон вариантты дæр геройты фыццаг фæлтæр Сæуæссæ æмæ йæ фырттæ уæйгуыты ныхмæ титантау арæхдæр хæцынц дур æмæ дзæккорæй (мæцъисæй).

Фæстагмæ адæм базыдтой æрзæт æмæ згъæры куыст. Фæзындысты хотыхтæ æрхуы æмæ бронзæйæ. Фæлæ адæмы царды революцион æнтыст уыди æфсæйнаджы фæзынд. Æфсæн кард кæй къухы бафтыд, уый уыди уæлахиздзау, карды урс цæхæр арвæрттывдау тас æфтыдта знæгтыл, йæ тæссæй фыдгул хауди йæ зонгуытыл, кардджын æм касти хуыцауы æмсæр æмæ йын куывта йæ сæрæй. Франко Кардини фыссы, зæгъгæ, «скифтæ иттæг хорз базыдтой дыууæ сæйраг дæсныйады: бæхыл бадын æмæ згъæры куыст кæнын» (Кардини Франко. Истоки средневекового рыцарства. М.: Прогресс, 1987, 43 ф.). Уый скифты дуне хоны «сæрыстыр барджыты бæстæ», уыдоны фæрцы геттæ, дактæ æмæ готтæ базыдтой бæх дарын æмæ æфсæн хæцæнгарз.

Æфсæн кард сси уæлахизхæссæг. Уымæ гæсгæ сси æппæты зынаргъдæр хæзна, йæ хъомысы уыдтой магион тых æмæ сакралон мидис. Кард скифтæн канд табуйаг дзаума нæ уыди, фæлæ æппæты цытджындæр хуыцау.

Ахæм цæстæй кастысты кардмæ Нарт æмæ Европæйы эпосты геройтæ дæр. Ахуыргонд фыссы, зæгъгæ, «уыдоны фæринктæ æмæ хæстон бæхтæ сты æцæг хæзнатæ, лæвæрд сын цæуы адæймаджы æууæлтæ, Роланды кард Дюрандаль кæнæ Даниаг Ожьейы хæстон бæх Бьерефорты хуызæн» (Кин Морис. Рыцарство. М.: Научный мир, 2000, 186 ф.)

1. Кард — хуыцæутты лæвар
Кард царды реалон уавæрты æцæгæй куыд фæзынд, уыцы стыр цау сæдæ азты фæстæ ферох адæмæй. Фæлæ адæммæ диссаг каст йæ равзæрд æмæ йын дзуапп раттын сæ бон уыд æрмæст мифологон фæрæзтæй. Афтæмæй кард сси мифон хæзна, таурæгъон фæлгонц. Мифтæм гæсгæ кард зæххон геройтæн у хуыцæутты лæвар. Зæгъæм, бердзенты стырдæр герой Гераклæн «кард балæвар кодта Гермес, фат æмæ æрдын — Аполлон, сызгъæрин згъæр (панцирь) ын скодта Гефест, Афинæ та йын йæхи къухæй сбыдта (бауæфта) дарæс» (Легенды и сказания Древней Греции и Древнего Рима. М.: Правда, 1987, 152 ф.).

Нæ рагфыдæлты таурæгътæй махмæ иу къорд æрхæццæ Геродоты фæрцы. Куырыхон историк фыссы: скифты зæххыл фыццаг цæрæг уыдис Таргитай, уымæн уыдис æртæ фырты: Липоксай, Арпоксай æмæ Колаксай. Уыдонæн арвæй æрхауд æртæ сызгъæрин дзаумайы: гутон æд æфсондз, дзæгот (секира) æмæ кæхц (къус). Хистæр æфсымæртæ сæм радæй цыдысты, фæлæ-иу уыцы дзауматæ арт суагътой. Кæстæр æфсымæр сæм куы бацыд, уæд нал ссыгъдысты, æмæ сæ рахаста. Уыйадыл хистæр æфсымæртæ Колаксайæн радтой паддзахы бартæ (IV, 5). Уыцы гæрзты скифты паддзæхтæ нымадтой табуйаг дзауматыл, хъахъхъæдтой сæ цæсты гагуыйау, куывтой æмæ сын хастой бирæ нывæндтæ ( IV, 7).

Ацы мифмæ гæсгæ, хæцæнгарз, кусæнгарз æмæ кувæнгарз (кæхц) адæмæн сты Хуыцауы лæвар, арвы раттинаг. Таурæгъон фæтк алы зынаргъ дзаума хоны сызгъæрин, — кад æмæ цыты нысанæн. Дзæгот у фæтæнком хæстон фæрæт, цæвæн æмæ лыггæнæн хотых. Мифон таурæгъ сæвзæрд, æвæццæгæн, кард куы нæма фæзынд, уыцы рæстæджы, Геродоты заманы (н.э. агъоммæ V æнус) скифты сæйраг хотых уыд кард, æмбисондæн баззад сæ цыбыр цирхъ акинак. Нырыккон фыссæг И. Коломийцев фыссы, зæгъгæ, «уæддæр сын æппæты уарзондæр хотых уыди æрдын» (Коломийцев Игорь. Тайны Великой Скифии. М.: Олма-Пресс, 2005, 34 ф.). Бынтон афтæ нæу. Скифты дзаумæттыл фылдæр ис кардджын хæстонты нывтæ, сæ уæлмæрдты дæр арæхдæр разыны æрдын кæнæ дзæгот нæ, фæлæ кард.

Скифтæн кард уыди хуыцау, æмæ йын иннæ хуыцæуттæй кодтой фылдæр кад, уыдонæй хъауджыдæр уымæн алы облæсты дæр уыди кувæндон. Пыхсы рæдзæгъдты сæр «сагъд вæййы рагон æфсæн кард. Уый у Аресы кумир. Гъе уыцы кардæн æрвылаз нывондæн хæссынц бæхтæ æмæ стуртæ... Алы сæдæ уацайрагæй дæр нывондæн амæттаг кæнынц иу адæймаг» (Геродот, IV, 62). Хъыгагæн, Геродот нæ зæгъы Аресы скифаг ном, — уый нæ æхсызгон хъæуы! Уæдæ хæсты хуыцауы скифтæ уынынц карды хуызы, Аресы кумир у скифты Кард-Хуыцау.

Ацы æгъдауæн уыди фидар традици. Дарддæр æй хастой алантæ. Цæрæццаг æй кодтой хæстон царды уаг, æфсæддон демократийы уавæртæ, адæмы хигъæдон æууæлтæ. Ромаг историк Аммиан Марцеллин аланты хоны хæрзконд, рæсугъд, бурдзалыг адæм, уыдонæн ис уæздан равзæрд, нæ зонынц цагъарад, сты арæхстджын барджытæ æмæ æрдхæрæны хæстонтæ, хæст æмæ тæссаг уавæртæ цин кæмæн хæссынц, ахæм хъайтар адæм. «Нæй уыдонмæ кувæн галуантæ, нæ сæм фендзынæ хъæмпсæр мусонг дæр, фæлæ варвæрты æгъдаумæ гæсгæ зæххы ныссадзынц кард æмæ йын табу кæнынц Марсау, уый сын у, цæугæ цард цы бæстæты кæнынц, уыдоны бардуаг» (Деяния, 24).

Фольклорон уацмысæн (мифæн, таурæгъæн) канон нæй, ис ын варианттæ. Скифтæн арвæй цы хотых æрхауд, уый Геродот хоны дзæгот (фæрæт), Квинт Курций та — дывæр хæцæнгарз: арц æмæ æрдын. Уый йæ уацмысы æрхаста цымыдисаг хабар. Скифтæ фæдзæхсынц Александр Македонскийы, цæмæй сæм ма ’рбабырса, уый тыххæй: «Зон, мах райстам [арвæй] лæвæрттæ: галты цæд, гутон, арц, фат, къус. Уыдонæй пайда кæнæм нæ хæлæрттимæ, архайæм знæгты ныхмæ. Нæ хæлæрттæн дæттæм, галты куыстæй цы фæллой исæм, уый, уыдонимæ сæны къусæй кувæм хуыцæуттæм; знæгты мах цæгъдæм дардмæ фатæй, хæстæгмæ — арцæй» (Дюмезиль Ж. Осетинский эпос и мифология. М.: 1976, 156 ф.). Мифты æппæт сюжеттæй æмæ историон уацтæй зыны скифты æхсар, сæ ныфс æмæ сæ намыс.

Скифтæ ард хордтой æмæ карз сомы кодтой кардæй. Скиф Тохсары фырт зæгъы: « Ард дын хæрын Дымгæ æмæ Кардæй...» (Лукиан. Токсарид, 38). Лукианмæ гæсгæ, скифтæн Дымгæ æмæ Кард уыдысты хуыцæуттæ. Цымыдисаг у, скифтæ æфсымæрад цы хуызы кодтой, уыцы æгъдау. Дыууæ лæджы æрдхорд кæнынц, уæд сæ æнгуылдзтæ кæрддзæф фæкæнынц, туг æртадзынц къусмæ, стулынц дзы сæ кæрдты фындзтæ, стæй, кæрæдзийыл хæцгæйæ, саходынц тугæй, «уый фæстæ нæй, æрдхæрдты кæрæдзийæ чи ахицæн кæна, ахæм тых» (Лукиан. Токсарид, 37). Скифаг æгъдау зыны Нарты эпосы дæр: æнæнтау чызгæфсад «цыргъаджы комæй туг-ард бахордтой» (Нартæ, Цхинвал, 1975, 33 ф.). Ацы факттæ æвдисынц, кард хæстон хуыцауы зæххон уæвынад кæй уыди, уый.

2. Кард — Нарты хотых
Нарты кадджытæ геройæн куыд кад кæнынц, афтæ аргъ æмæ кад кæнынц кардæн дæр. Бирæ сюжетты æмæ эпизодты кард вæййы сæйраг архайæг, уымæй рæзынц геройы цард æмæ хъысмæт.

Дзырдтæ кард æмæ цирхъ (эпосы) вæййынц синонимтæ, æвдисынц иу æмбарынад. Цирхъы хуыз у фæринк дæр. Абайты Васо æмбарын кæны: «Кард — нож, сабля, (в эпосе) меч; æхсаргард — шашка (ИЭСОЯ, I, 571); цирыхъ, цирхъ, цилхъ /церхъ — меч (в нартовском эпосе) (I, 313). Ацы æмбарынад арвæй бæрæгдæр у, фæлæ йыл профессор Æлборты Барысби ныффыста сæрмагонд уац «„Цирхъ“ осетинсих нартских сказаний».

Скифты мифон таурæгътæ адæмы зæрдæ æмæ хъуыдæджы афтæ арф уидæгтæ ауагътой, æмæ сыл нæ цæуы рæстæджы бар, æрхæццæ нæм сты дыууын фондз æнусы сæрты, æрхаста сæ Нарты эпос. Уыцы дæргъвæтин рæстæджы мифты, бæгуыдæр, фæзынд ивддзинæдтæ, фæлæ дырысæй баззад сæ апп, сæ мидис. Эпосы дæр геройтæн хотыхтæ лæвар кæнынц хуыцæуттæ.

Сослан рацыди сгуыхт лæг. Йæ номыл Нартæ кæнынц кады куывд, уырдæм хуынд сты уæларвон зæдтæ æмæ дауджытæ дæр. Нæртон лæджы æхсар уыди бæх æмæ кардæй. Фынгыл Фæндагсар Уастырджи гаджидау рауадзы Сосланы кадæн æмæ йын лæвар кæны йæ номдзыд æфсургъ. Гаджидауимæ Куырдалæгон зæгъы: «Мæ фæринк кард лæвар кæнын æз Нарты Сосланæн. Мæхицæн æй скодтон, æндæр ахæм кард никæмæ ис» (НК, II, 27). Алæмæты кард иунæг вæййы! Æндæр сюжет хæссы мидисджын ном — «Хуыцауы лæвæрттæ Нартæн» (НК, II, 28). Ам Хуыцау Нарты разагъды лæгтæн се сгуыхтытæм гæсгæ дæтты фондз лæвары: саргъы бæх, къандзæг уарт, хæстон згъæр, æндон фæринк кард, сызгъæрин уадындз. Кард, кæй зæгъын æй хъæуы, æрхауд Батрадзмæ.

Алы хотых дæр ахъаззаг у хæсты. Бæрæг нæу уарты эпитеты нысаниуæг. Фæлæ кардæн уарт æдзухдæр уыдис цæдисон æмбал. Ромы таурæгътæм гæсгæ, уарт «æрхаудис арвæй паддзах Нума Помпилийы рæстæджы» (Легенды и сказания Древней Греции и Древнего Рима. Состав. А.А. Нейхардт. М.: Правда, 1987, 496 ф.). Нæртон кадæджы дæр уарт у Арвы лæвар, Хуыцауы хæрзиуæг.

Ирон эпос рæзыд мифты бындурыл. Мифтæ уыдысты дзæвгар æмæ алыхуызон, уыди сын варианттæ. Ис варианттæ, кард куыд фæзынд, уыцы мифæн дæр. Кадæг «Æхсары кард»-ы ис цымыдисаг мотив: «Быценæгтæ уыдысты цуаны. Æвиппайды арвы дуар фегом и, æмæ дзы æрхаудта арвызгъæр. Быценæгтæн сæ хистæры сæрыл сæмбæлд æмæ дзы иннæрдæм ахызт». Æхсар æмæ Æхсæртæг байстой уыцы алæмæты æрвызгъæр æмæ йæ бахастой Куырдалæгонмæ. «Уым дзы Æхсар кæрдтæ саразын кодта. Æхсары кард дывæдзыргъ уыди, Æхсæртæгæн та — иуæрдæм. Кæрдтæ ахæм уыдысты, æмæ дзы дур кæнæ æфсæйнаг куы ныццавтаис, уæд дыууæ фæхаудаид, къуымых нæ кодтой» (Нартæ, I ч., М., 1990, 404-405 ф.). Таурæгъгæнæг Беджызаты Леуан дывæдзыргъ амоны афтæ: «дыууæрдыгæй дæр цыргъ, хъамайы хуызæн», æмæ кадæджы кæрон кæны ахæм хатдзæг: «Æхсары кард ахæм фидар кæй уыди, уыйадыл баззади йæ номыл. Абон дæр æй хонынц æхсаргард, ома Æхсары кард» (406 ф.). Леуаны амынд цæуы адæмон этимологийæ. Æхсаргард у, иуæрдыгæй цыргъ чи вæййы, уыцы кард (ам Æхсæртæджы кард), дывæдзыргъ та у цирхъ — меч.

Æрвызгъæры мотив ирон фольклоры æмбæлы арæх. Эпосы Уырызмæг æнæбары хъомгæсæй кусы Кæфтысæр Хуыйæндонмæ. Иуахæмы «иу тымбыл дур фелвæста, стурыл æй фехста. Стурыл сæмбæлд дур æмæ иннæрдыгæй йæ фарсæй агæпп ласта. Æркаст æм бæстонæй. Разынд болат æфсæйнаг» (НК, I, 215). Уымæй Куырдалæгонæн аразын кæны кард. Куырдалæгон дæр, зæд уæвгæйæ, зоны сайын: Уырызмæгæн кард аразы хуымæтæг æфсæйнагæй. Фæлæ Нарты куырыхон лæг æрвон куырдæй зондджындæр æмæ хиндæр у: рагацау йæ хæзнайæ рацæгъдын кодта туас. Уыцы туас хуымæтæг кардыл афæлвæрдта, æмæ дзы фæлмæн хъæдау иннæрдæм ахызт. Раргом ис куырды хин. Нæртон æхсары раз Куырдалæгон дæр æнæбон уыд æмæ йæ бахъуыд алæмæты кард раттын. Уый ахæм кард у, æмæ цыхтау лыг кæны æфсæйнаг хъæсдарæг.

Фольклорон традици куыд цардхъом у, уымæн æвдисæн — историон таурæгъ «Цæлыккаты Дзаджейы кард». Таурæгъ сæвзæрд XVIII æнусы кæрон, иры минæвæрттæ уырысы паддзахмæ куы цыдысты, уыцы рæстæджы. Уырызмæгау Дзаджейы къухы дæр бафтыд, хъуджы уæны иннæрдæм чи ахызт, ахæм дур. Таурæгъ нын дзуры: «Уæд дардыл айхъуысти, Дзадже, дам, арвы нæмыгæй кард саразын кодта, æмæ йæм суанг Кæсæгæй дæр уынынмæ цыдысты. Кард афтæ хорз уыдис, æмæ дзы æфсæйнæгтæ куы ныцъцъыкк кодтаис, уæддæр-иу сæ алвыдта» (ИТ, 1989, 170 ф.). Нæртон кадæджы варианты дæр Сайнæг-æлдарæн ис «æрвнæмыгæй конд æрттиваг сенк кард» (Нартæ, 1975, 205 ф.), уымæн «налхъуыт-налмасау йе ’ндон æрттывта» (206 ф.).

Æрвызгъæр, тымбыл дур æмæ арвы нæмыг, — уыдон сты æрвон згъæр, алæмæты кард цы уаз æрмæгæй арæзт цыди, уый. Афтæ амоны миф. Табуйаг хотых æвзæры æрмæст арвы лæварæй. Чи зоны, æрвызгъæр у реалон æрмæг — метеорит кæнæ æндæр космосон хауæццаг. Чи зоны, миф æрхаста, æхсон дурæй фыццагон адæм фæрæт æмæ кард кæй арæзтой, уыцы мысинаг.

Ахуыргæндтæ зæгъынц: æхсон у арвæрттывды символ. Нæ рагфыдæлтæм арвы цæф каст, цыма арвæй зынг дур æрхауд, афтæ. Миф æмæ эпосы арвæрттывд у... Батрадзы кард. Афтæ хъуыды кодтой ирон адæм æрæджы дæр. XIX æнусы Хъаныхъуаты Инал фыста: «Арвæрттывд у Батрадзы карды æрттывд» («Молния — блеск меча Батраза») (Кануков Инал. В осетинском ауле. Орджоникидзе: Ир, 1985, 294 ф.). Кадджытæм гæсгæ, Батрадз, куы марди, уæд йæ кард фехста Сау денджызмæ, тугæйдзаг кардæй денджыз сырх афæлдæхти, æмæ йæ нæ фыдæлтæ схуыдтой Сырх денджыз.

Диссæгтæ æвдисы уыцы алæмæты кард — денджызы куы сæмбæлд, «уæд денджыз систа уылæнтæ хæссын, сыстад дзы уадтымыгътæ æмæ райдыдта æхсидын...» (НК, III, 599).

Ацы таурæгъы фæдыл Санаты Гацыр фыста: «Арв ныгуылæны куы ферттивы, уæд æй ирон адæм æнхъæлынц Батрадзы карды æрттывд, — кард йæхи ныззыввытт ласы денджызæй арвмæ талынг тыхтæ æмæ зинты цæгъдынмæ» (НК, III, 686). Афтæмæй, скифтæ цы Кард-Хуыцауæн куывтой, уый уыди Батрадзы кард, Батрадз йæхæдæг та уыди арвæрттывд æмæ арвнæрды бардуаг. Тызмæг бардуаг у хæсты бардуаг. Ф.Кардини фыссы: «Скифский Арес — это бог Батрадз, с телом из кованой стали, сросшийся со своим мечом настолько, что отождествляется с ним» (Кардини Франко. Амынд чиныг, 98 ф.). Зевсы хотыхтæ уыдысты арвы рæхыстæ (молнии). Ж. Дюмезиль Батрадз æмæ Индийы арвнæрынгæнæг хуыцау Индрæйы хоны æфсымæртæ (амынд чиныг, 65 ф.). Индрæйы æвирхъау хотых у ваджра — арвæрттывд. Батрадзы кард æдзухдæр хæстмондагæй калы цъæх арт, — ам дæр зыны арвæрттывды миниуæг.

Кард арвæрттывды зæххон хуызыл нымад кæй цыди, уымæ гæсгæ йын уыди сакралон нысаниуæг. Уый фæстиуæгæн кард сси табуйаг, сси Кард-Хуыцау.

3. Кард дунейы мифты æмæ эпосты хуымæтæг дзаума нæу
Уый у удджын, ис ын йæхи сæрмагонд æууæлтæ. Кардини куыд фыссы, афтæмæй кард у удгоймаг. (Уый дæр уым, 100 ф.).

Удгоймагæн вæййы ном. А. Гуревич зæгъы: «Гермайнæгтæм уыдис æгъдау — кадджын хотыхыл ном æвæрын» (Гуревич А. Песнь о Нибелунгах // Беовульф. Старшая Эдда. Песнь о Нибелунгах. М.: БВЛ., 1975, 714 ф.). Ахæм фæтк хицон уыд æндæр адæмтæн дæр. А.Смирнов фыссы: «Номдзыд хæстонтæ кардæн æмæ бæхæн лæвæрдтой сæрмагонд нæмттæ» (Смирнов А. Песнь о Роланде // Песнь о Роланде. Коронование Людовика. М.: БВЛ., 1976, 592 ф.). Ацы хъуыддаг традицион уыд иры фыдæлтæн дæр. Рæсугъд нæмттæ ис эпосты геройты кæрдтæн: Зигфриды цирхъ — Бальмунг («Песнь о Нибелунгах»), Роланды цирхъ — Дюрандаль («Песнь о Роланде»), къарол Артур дурæй кæй рафтыдта, уыцы кард — Эскалибур. Алæмæты кард ис Нарты Батрадзмæ дæр. Иу варианты йæ ном у Хъандзал-Кард (НК, III, 567), иннæ варианты — Дзус-Хъара (НК, III, 599). Батрадз йæ фыды тугмæ цæгъды Нарты «йæ кард Дзус-Хъара æмæ йæ бæх Дур-Дуры тыхæй» (НК, III, 595). Ацы кард ахæм алæмæт у, æмæ знæгты цæгъды йæхигъæдæй дæр (НК, III, 596).

4. Кард миф æмæ эпосы цæры бирæ хуызты
Уыимæ баст цæуынц æндæр мифтæ дæр. Диссаджы кард уыдис Сайнæг-æлдармæ. Иу варианты æлдары ном у Алæджыхъо. Уый Бурæфæрныджы ардыд æмæ æххуысæй (хинæй) мары Хæмыцы. «Алæджыхъо йæ болат кардæй ныцъцъыкк кодта Хæмыцы бæрзæй. Йæ кардæй къæртт фæхауди. Æмæ мæй дæр уæдæй нырмæ ис арвыл: уый Алæджыхъойы карды къæртт у» (НК, III, 304). Уый у рæсугъд поэтикон миф мæйы фæзынды тыххæй.

Кадæг «Фæстаг хæст»-ы ис, адæймаг цæуыл дис кæна, ахæм мотив. Нарт хæцынц зæдтæ æмæ дауджытимæ. Уæларвонтæ зæххонтыл калынц зынг рæхыстæ, судзгæ фæтыгтæ (молнии). Уæд Нарт се ’ндон кæрдтæ зæххы ныссагътой, æмæ уыдон ахстой арвы цæфтæ (Нартæ, 1975, 351 ф.). Цы амоны ацы æмбисонды мадзал? Кард æххæст кæны нæрыздахы (громоотвод) роль. Уый у иртасинаг фарст.

5. Дунейы мифты æмæ аргъæутты ис мотив хи хотыхæй мæлын
Ирландийы эпосы герой Кухулинæн мæлæт ис æрмæст йæхи арцæй. Йæ хæцæнгарз знаджы къухы куы бафты, уæд æрцæуы йæ мæлæт. Ацы мотив парахат у Нарты эпосы. Таурæгъ зæгъы: «Арæхсайæн йæхи кардæй фæстæмæ мæлæт ницæмæй уыдис» (НК, II, 240). Тыхгæнæг Хъарадзау Созырыхъойæн æргом кæны йæ сусæгдзинад: «Æнæ мæхи кард мæнæн мæлæн нæй» (Нартæ, 1975, 222 ф.). Поэтикон кадæджы «Сайнæг-æлдарæн йæ царды амонд... бады йæ карды комы, æнæ йæхи кард мæлæт нæй уымæн» (Уым, 203 ф.). Æмбисондаг у Сайнæг-æлдары кард, уый у æрвон æрмарæхст Сафайы арæзт, Сатанайы амындæй Батрадз расайы уыцы кард æмæ дзы мары йæ фыды марæджы. Афтæ мары Батрадз залым Хъæндзæргæсы дæр йæхи кардæй.

Ацы фæрæз уæлдай хицон у Сосланы (Созырыхъойы) кадджытæн. Æрмæст хаттæй-хатт карды бæсты мифон хотых вæййы æндæр цыргъаг: сæрдасæн кæнæ хæрынкъа. Сосланы кард нæ хæцы Куыцыччы фырт Елтагъаны бæрзæйыл (НК, II, 77), æрду нæ лыг кæны Тары фырт Мукарайы сæрæй (НК, II, 306), фæлæ сæ æнцонæй мары сæхи сæрдасæнтæй. Хицæн варианты Мукарайæн мæлæт хæссы йæхи æхсаргард (НК, II, 282).

Хицæн сюжетты Батрадз йæхæдæг дæр мæлæт ары æрмæст йæхи кардæй. Хъаныхъуаты Инал фыста, зæгъгæ, ирон зæронд лæг рабады хъæуы обауыл «æмæ ракæны Хæмыцы фырт Батрадзы кадæг, — уый хъазуатæй хæцыд арвы ныхмæ дæр, стæй йæ мæлæт æрцыд йæхи номдзыд æхсаргардæй» (амынд чиныг, 23 ф.). Уый тыххæй эпосы ис бирæ цæвиттонтæ. Уыдон æвдисынц фыццагон адæмы зондахаст, сæ мифологон хъуыдыкæнынад, æргом кæнынц карды магион тых.

Геройы цард æмæ йæ карды цард æмбаст кæй вæййынц, уый бæстон æвдисы мифолог Жоэль Грисвар («Мотив меча, брошенного в озеро: смерть Артура и смерть Батрадза») (Эпос и мифология осетин и мировая культура. Владикавказ: Ир, 2003, 16—77 фф.). Батрадзы тых æмæ цард сты йæ карды: иугæр кард фурды аныгъуылд, нал зыны, уæд Батрадзæн фæци йæ цард — амард болат герой.

6. Бирæ сты карды диссæгтæ
Хи кардæй мæлыны мотивæй æвзæры ног мифон мотив: геройæн йæ кард райгуыры йемæ, уый рахæссы йæ мады гуыбынæй. «Хистæр Эдда»-йы ис хицæн сюжет «Хлёды кадæг». Уым «Хлёд райгуырд гуннты зæххыл, дзуары хъæды, æд кард, æд цирхъ». Ахæм кард геройæн вæййы йæ фаззон, вæййы фаззон-кард.

Иу варианты Батрадз, куы райгуырд, уæд «денджызмæ бахауд; уырдыгæй йæ къелдура (?) æмæ йæ хъандзал кардимæ рацыд» (НК, I, 72). Кæй зæгъын æй хъæуы, герой уыцы кард йемæ гуырдзæй рахаста.

Саухъæды уæйыг зæгъы Созырыхъойæн: «Уалæ уым хохы ис мæ хæдзар иу лæгæты. Уым аххæрæджы сæрыл мемæ райгуыргæ сæрдасæн... Уый мын куы нæ акъуыра мæ сæр, уæд мæ æнæуи зынудисæн мардæй ма амар» (НК, II, 356). Æндæр сюжеты Созырыхъо йæ цирхъæй цæвы Мукарайы сæр, «кард цæхæртæ калы, нæ йыл хæцы». Уæд Мукара зæгъы: «Уымæй мæнæн адзал нæй. Уæртæ мæ мады гуыбынæй мемæ иу хæрынкъа рацыди, æмæ уый рахæсс æмæ мæ уымæй амар» (НК, II, 261). Созырыхъо æндæр таурæгъы «Быцены фырт Гуыбатæйы буар йемæ райгуыргæ кардæй фæхъæн кодта», æмæ æгæнон тыхгæнæг йæ мæлæт ссардта афтæмæй (НК, II, 288). Дзæвгар ис ахæм эпизодтæ эпосы, уый та дзурæг у ууыл, æмæ ацы мотив у рагон æмæ традицион.

7. Хæрынкъа у карды иу хуыз
Бирæ сты уымæн дæр йæ мифон æууæлтæ. Йæ иу миниуæг у адæймаг фестын. Ацы мотивæй рæзынц, Сатанайыл сайд куыд æрцыдис, уыцы циклы сюжеттæ. Дзуæрттæ хæснаг скæнынц, Сатанайы чи фæрæдийын кæна, уый тыххæй. Сафа æрмдæсны уыд, æрвон куырд, сарæзта æмбисонды хæрынкъа. Æрцыд Сатанамæ уазæгуаты. Сатана йын æрбакæны бурæ нæлфыс æмæ зæгъы: «Ус кусарт нæ кæны, фæлæ ды лæг дæ æмæ йæ акусарт кæн». Сафа йæ дзыппæй систа алæмæты цыргъаг, аппæрста йæ, æмæ дзы лæппу æмæ чызг агæпп ластой. Уыдон фыс æрбаргæвстой æмæ фынг арæвдз кодтой. Сатана бабæллыд æмбисонды дзаумамæ, афтæмæй йыл æрцыди сылгоймаджы сайд (НК, I, 141). Ацы мотивæн ис бирæ варианттæ, фæлæ сæ мидис иу у.

Ацы мотив ис æндæр адæмты мифты дæр.

8. Кард уыди намысы символ, æвдыста уды сыгъдæгдзинад, æууæнк æмæ æфсарм. Царды вæййы вазыгджын уавæртæ.

Æхсæртæг бафтыд йæ фаззон Æхсары каистæм. Æфсымæртæ афтæ æнгæстæ уыдысты, æмæ сæ кæрæдзийæ ничи иртæста. Тиуы æнхъæлдтой сиахс, «изæрæй ба ин уат никкодтонцæ, æма, зæгъуй, Æхсари уосæ дæр æ фарсмæ ниххустæй. Æхсæртæг дæр кард исласта æма ’й сæ астæу ниввардта» (НК, I, 59). Æндæр варианты чындз нæ базыдта йæ тиуы, æнхъæлдта йæ Æхсар (йæ мой), «æхе йимæ ласун ку баидæдта, уæд лæхъуæн кард фелваста ’ма ’й сæ астæу февардта» (НК, I, 78).

Ацы мотив ис бирæ адæмты мифты. Зыдтой йæ Ираны. Аргъау «Бур уарди»-йы ис ахæм эпизод: «Принц сласта йæ кард æмæ йæ сæвæрдта хуыссæны астæу; йæ иу фарс æрхуыссыди чызг, иннæрдыгæй — принц» (Заколдованный замок. Персидские сказки. М.: Миф, 1992, 22 ф.). Ацы мотив æмбæлы Тристан æмæ Изольдæйы романты. Йæ фæд зыны сагæты дæр («Сага о Вёльсунгах». Ирон эпосы сюжетимæ хицæн æууæлтæй хæстæг лæууы немыцаг аргъау «Дыууæ æфсымæры». Каистæ нæ базыдтой тиуы, æнхъæлдтой йæ сæ сиахс. «Изæры лæппуйы бакодтой... хуыссæн уатмæ, фæлæ уый йæхицæй къаролы чызджы астæу сæвæрдта фæрсыссад кард» (Братья Гримм. Сказки. М.: Эксмо, 2004, 340 ф.).

Кæй зæгъын æй хъæуы, цыргъаг, йæ сæрты ахизæн кæмæн нæй, ахæм гæрæн, ахæм цæлхдур нæу. Фæлæ ахизæн нæй йæ фарн æмæ йæ кады сæрты. Кардæн йæ уаз тыхы ис æфсарм, уый адæймаджы бахизы æнæгъдау митæй æмæ худинагæй.

9. Карды сакралон функцитæй иу уыди хъысмæт зонын
Дард балцы дыууæ æфсымæры (дыууæ хæлары) кæрæдзийæ куы хицæн кæнынц, уæд бæрæг ран ныууадзынц кард: карды уавæрмæ гæсгæ иу базоны иннæйы хъысмæт (НК, I, 23).

Ацы мотив уæлдай парахат у аргъæутты. Кард кæд ирдæй лæууа, уæд герой ис æдас ран; кæд кард згæ кæна, уæд та герой вæййы кæнæ мард, кæнæ тæссаг уавæры. Фаззæттæ Будзи æмæ Кудзи «сæ фыды кард ныссагътой цатыры цæджындзы: йæ ком — хуссармæ, йæ фистон — цæгаты ’рдæм. Кард та хуымæтæг нæ уыд. Йæ галиу фарсы зынд, цыдæриддæр скæсæны цыди, уый; йæ рахиз фарсы та зынди, цыдæриддæр цыдис ныгуылæны, уый» (Бритаев Созрыко. Сказки. Владикавказ: Ир, 1995, 12 ф.). Афтæмæй æфсымæртæ бæрæг кодтой, чи сæ цы уавæры ис, уый.

Мотив ариаг адæмтæн иумæйаг кæй у, уый нын бæлвырд æвдисы Гриммты аргъау «Дыууæ æфсымæры». Уым фыд йæ фырттæн амоны: «Кæд уæ искæд кæрæдзийæ фæхицæн кæнын бахъæуа, уæд-иу ацы кард, фæндæгтæ кæм баиу вæййынц, уым бæласы ныссадзут; уырдæм раздæр чи ’рбаздæха, уый кардмæ гæсгæ базондзæн æфсымæры хъысмæт; исчи уæ амард, зæгъгæ, уæд, кæцырдæм ацыд, карды уыцы фарс сызгæ уыдзæн; цалынмæ удæгас уа, уæдмæ та карды фарс уыдзæн æрттиваг».

Хицæн таурæгъты æфсымæртæ кæрæдзийы хъысмæт иртасынц денджызы æууæлтæй: урс фынк нысан кæны цард, сырх танхъа — мæлæт кæнæ тæссаг уавæр (НК, I, 50, 73).

Мотивы зыны, герой æмæ йæ кардæн иу уд, иу хъысмæт кæй ис, уыцы уырнынад.

Ам æрымысын хъæуы ноджы иу æгъдау. Дæргъæфсæры чызг æмæ йæ чызгæфсад хæстмæ куы цыдысты Нарты сæраппонд, уæд «сæ фæринк кæрдтæ рухскалгæ сластой, цъилы дæндæгтау сæ тулдзы ныссагътой» (Нартæ, 1975, 33 ф.). Уыцы фæтк нысан кодта ард бахæрын: цалынмæ уæлахизæй раздæхой, уæдмæ йæ кард ничи рафтаудзæн. Ацы фæткыл амад у Плиты Грисы æмдзæвгæ «Фæндзæм хъама».

10. Кард уыди табуйаг хотых
10Скифтæ куывтой Кард-Хуыцауæн, Нартæ кувынц кардæй, хъамайæ. Цикл «Уырызмæджы æнæном лæппу»-йы æппæт сюжеттæ рæзынц ацы фæткæй. Уыимæ мотив æмхуызон дзурынц Хуссары, Цæгаты æмæ Дыгуры. «Уыцы рæстæджы-иу хъамайы фындзæй куывтой» (НК, I, 234), — зæгъы иу кадæг. «Нарт сгуы хъамайыл кодтой æмæ йæ афтæмæй куывтой» (НК, I, 237). «Нартæн се ’гъдау хъамайы фындзæй кувын уыди» (НК, I, 247). Уырызмæг «ковæггаг гъолгун хъæмай финдзбæл бакодта...» (НК, I, 282). Бæлвырд, ацы фæтк уыди фидар æмæ бындурон традици.

Æгъдау уыди закъон, нæ йын уыд халæн. Кувæггаг лæвæрдтой æрмæст нæлгоймагмæ, кæстæрмæ. Амынд сюжетты иунæг сылгоймаг кувæггаг райсынмæ авдæнæй сисы йæ сывæллоны, хæдзары æндæр нæлгоймаг кæй нæ ис, уымæ гæсгæ. Æгъдау кæны авдæны сывæллон йæхæдæг дæр: «Уый куы айхъуыста, физонæгæй аходæг нæй, уæд авдæны бæттæнтæ атыдта, базгъордта Уырызмæджы размæ. Æгæр згъорд ын фæци, цирхъыл скъуырдта йæхи æмæ ууыл фелвæста йæ уд» (НК, I, 264).

Ацы трагикон цау ирдæй æвдисы æгъдауы тых. Кард иу кæны зæхх æмæ арв, адæм æмæ хуыцæутты. Кардæй куывд æхцон у æрвонтæн.

11. Уаз фæтк уыдис кард хъахъхъæнын
Кард уыди уæлахиз æмæ сæрибары символ. Иугæр кард знаджы къухмæ бахауд, уæд йæ хицау нымад у саст æмæ дæлбарыл. «Саст хæстоны кард вæййы уæлахиз хæстоны амæддаг» (Смирнов А. Амынд чиныг. 595 ф.). Кард æмæ хотых аппарын, уыдон хæсты быдыры ныууадзын уыди æгад æмæ худинаг. Рагон грекъаг поэт Архилох арæх цыди хæстмæ æххуырст æфсæддонæй. Иу цыбыр æмдзæвгæйы фыста: «Знаг мын абон сæрыстырæй хæссы мæ уарт: бар-æнæбары йæ аппæрстон пыхсы. Уыйхыгъд фервæзтæн мæлæтæй. Дымды фæуæд уарт, æз та ссардзынæн хуыздæр». Псевдо-Плутарх фыссы, зæгъгæ, Архилох Спартæмæ куы бацыд, уæд æй сæ бæстæм æмгæрон нæ бауагътой, дурадзагъдæй йæ фæтардтой. (Эллинские поэты. В переводах В.Вересаева. М.: ГИХЛ, 1963, 380 ф.). Францы эпосы герой хæсты быдыры сау цæфтæй куы мæлы, уæд йæ катай у йæ цард нæ, фæлæ йæ кард, дурыл æй сæтты, фæлæ йын нæ сæтты («Песнь о Роланде»).

Ацы кады фæтк ирон фольклоры зыны Æрфæны фæдау. Эпосы геройтæ Болатбæрзæй æмæ Дзылæу уæйгуыты хойы скъæфтой, æмæ Дзылæуы кард сæ фидары баззад. Болатбæрзæй æнцой нæ зоны, цалынмæ кард сæхимæ æрбафта, уæдмæ (Нартæ, Цхинвал, 1975, 29 ф.). Ахæм эпизодтæ эпосы ис дзæвгар. Хæмыцæн йæ мæлæты фæстæ йæ хæзнатæ (кард, тинты кæрц, æртæ æфсургъы) бахаудтой знæгтæм (НК, III, 286). Батрадз йæ фыццаг хæсыл нымайы уыдон фæстæмæ байсын.

Кард æмæ уарт сты æмбаст. Уарт знаджы раз æрæвæрын у састы нысан. Батрадз басаста уæйгуыты, мукараты. Уыдон

Сæ кадджын уæрттæ уæд састы алфæн
Йæ разы ’ркалдтой чысыл Батрадзæн.
Сæ фæринк кæрдтæ иуварс аппæрстой
Æмæ йæ разы æрзоныг кодтой.
(Нартæ, 166)

Традици æрхæццæ нæ замантæм. Рыцарь Роланды уавæры Кæсæджы зæххыл бахауынц Иры минæвæрттæ, уырысы паддзахмæ чи цыд, уыдон. Мамион Хъарадзау канд дипломат нæ уыд, фæлæ уыди ирон лæг, æхсар æмæ намысы лæг. Таурæгъ дзуры: «Хъарадзау, цæмæй йæ кард сæ къухы (кæсæгæн) ма бафтыдаид, уый тыххæй уыцы цæфæй бæхæй æргуыбыр кодта, зæхмæ кард нылхъывта, стæй йæ суагъта, æмæ кард кæдæмдæр хæмпæлтæм атахт» (ИТ, 169). Ахæм уавæры бахауд Цæлыккаты Дзадже дæр: «Дзадже уый куы базыдта, йæ кард кæсæгмæ æфтдзæн, уæд æй саста: уæрдоны (цалхы) чъилыл-иу æй æрбатыхта, фæлæ йын нæ куымдта сæттын. Стæй йæ хъамылмæ фехста» (ИТ, 171).

Знаджы хотыхтæ байсын уыди кады хъуыддаг, уæлахизы нысан, æппæты зынаргъдæр тæлæт. А.А. Нейхардт фыссы: «Ромы, Капитолийы къуылдымыл арæзт æрцыд егъау кувæндон (храм), уырдæм хæстон фæтæгтæ, уæлахизы стæртæй куы здæхтысты, уæд хастой саст фæтæгты хотыхтæ...» (Легенды и сказания Древней Греции и Древнего Рима. М.: Правда, 1987, 491 ф.). Уыдон уыдысты кады трофейтæ. Нартæ иудадзыг сæттынц тыхгæнджыты тых, исынц сын сæ хотыхтæ. «Иунæджы кадæджы» мад райхалы йæ фырты фынтæ æмæ зæгъы: «Тыхгæнджыты баййафдзынæ Терчы атагъайы. Цæгъдгæ сæ ацæудзынæ размæ, Агуындæ-рæсугъды сын байсдзынæ, стæй сын сæ хотыхтæ исгæ рацæудзынæ» (ИТ, 269). Куырттатаг фаззон æфсымæртæ Макъар æмæ Хъуыдæбердæн мæхъхъæл истой сæ бæхтæ. Уыдон разындысты нæртон лæппутæ, «тохы сахат сæ лæджыхъæд хъамайæ равдыстой». Сæ иу фæмард, иннæ зындонмæ арвыста йæ фыдгулты, цæфтæ уыдис, уæддæр знæгты хотыхтæ уæрдоны сласта Куырттаты коммæ. Сæ мадыл сæмбæлд сау хабар. Рацыд сæ размæ æмæ фæрсы æнæ цæссыгæй: «Мæ хъæбултæ, ницы худинаг мæм æрхастат?!» Нæртон, цытджын Мадæн дзуапп радта Кады зарæг:

Уæлладжыры комы, дам, хæрисджыны бæстæ.
Рухсаг æрбаут, хъæбатыр фаззæттæ, —
Мæхъхъæлæй байстой сæхицæн фæлдисыны тæрзтæ.
Сослан, йæхи хорзæй равдисыны сæраппонд, зæгъы: «Æз дæн кадджын, æхсарджын мыггагæй. Æппæт Нартæ дæр зонынц мæн æмæ кад кæнынц мæ кардæн» (НК, II, 764). Герой æмæ йæ кардæн иу у сæ цард æмæ сæ кад.

12. Кардимæ баст цæуынц бирæ уырнинæгтæ æмæ æгъдæуттæ. Фыццаджыдæр, кард у æфснаинаг
Кадæг зæгъы: «Æхсæв æддейæ хотыхтæ уадзын худинаг уыди, нæ сын фæччыди» (Нартæ, 13). Уыцы фæтк ис Нартæм дæр æмæ се знæгтæм дæр. Хъæндзæргæсы кард — «фæсдуар æфсæн кирæ æрхугондæй лæууй, æ хурфи ба — устур церхъ; æ рахатунмæ сæдæ къамбеци гъæуй» (НК, III, 227). Батрадз тыхгæнæг сау Гайдармæ цæуы тых сæттынмæ, хъæуы йæ кард æмæ бæх. Сатана йын амоны:

«Нæ лæджы уаты — æргъæу чырын, уырдыгæй сис хæдласгæ кард, дæ аккаг у». Бæгуыдæр, уымæн æмæ уый уыди «зæххыл дисæн дзуринаг фæринк» (НК, III, 144). Ацы фæтк баст у, æвæццæгæн, карды магион тых кæй æнхъæлдтой, уыцы уырнынадыл.

Кард уыди мыггаджы стырдæр æмæ зынаргъдæр хæзна. Дунейы адæмты историйы зындгонд у, фыды фырттæй хистæр сæйраг æмæ барджын бындар кæй у, уыцы фæтк — майорат. Уæрсты хистæр æфсымæрмæ хауд дзаджджындæр æмæ ахъаззагдæр хай. Ахæм хай уыди кард дæр. Кадæг «Æхсары кард» зæгъы: «Æхсары амарды фæстæ кард баззади йæ хистæр фырты номыл. Уæдæй фæстæмæ ис фæтк: кард — хистæр фырты, æмæ кæстæрæн та фæхай кæнынц бæх».

Кардæн ис историон æмæ социалон нысаниуæг дæр. Е.А.Мельникова фыссы: «Меч осуществляет непрерывную преемственность поколений, оставаясь неизменным воплощением героического поведения...» (Мельникова Е. А. Меч и лира. Англосаксонское общество в истории и эпосе. М.: Мысль, 1987, 97 ф.). Æнæмæнг, кард бæтты адæмы æмæ мыггаджы фæлтæрты, кæстæртæй домы хистæрты æхсар фæзмын, сæ кадыл кад æфтауын. Нæртон лæппу фыццаг балцы куы фæцæуы, уæд æнæмæнг æрцагуры йæ фыды гæрзтæ.

Кардæн нæ уыд искæй къухмæ дæттæн. Кардимæ йæ хицауы тых цыди æндæр лæгмæ. Сатанайы амындæй Батрадзы бахъуыд бирæ фæлварæнтæ Сайнæг-æлдарæй йæ кард райсынæн.

Нартæ кард рæдауæй лæвар кодтой æрдхорд æмæ кады лæгæн. Ацы рæсугъд æгъдауы фæзынд ивддзинæдтæ. Абон дæр цыты нысан у кард лæвар кæнын, фæлæ мæнгуырнынадмæ гæсгæ лæваргæнæгæн дæттынц символон аргъ — згъæр æхца.

Кард йæ магион тыхæй тæссаг у сау тыхтæн: хæйрæджытæн, дæлимонтæн, зинтæн. Хæйрæг буд судзæнæй куыд тæрсы, афтæ дæрдты лидзы цыргъагæй дæр. Уыдис ахæм фæтк: æхсæв æддæ чи баззайы, уый карды фындзæй æрхахх кæны йæ алыварс — æнæзæгъинаг æмæ фыдбылызæн æрбахизæн нæй уыцы хаххы сæрты.

Кард æвæрдтой сабийы авдæны, йæ нывæрзæны, — цыргъаг æнахъом сывæллоны хизы фыдбылызæй.

Фынгыл нæ фæтчы кардæн, йæ ком уæлæмæ уа, афтæмæй æвæрын. Дзурынц, уæд, дам фæдомы исты æргæвдын.

Кардæй хæрын нæ фидауы æмæ нæ фæтчы. Уырнынад фæдзæхсы: уæд адæймаг комæфтыд кæны (дзырддаг, тауысаг).

Карды æууæлтæй æвзæрынц алыхуызон æлгъыстытæ. Донбеттырты мадæн йæ чызджы бæлоны хуызы фæцæф кодтой нæртон фаззæттæ, æмæ ус æлгъиты: «Борæты Æхсар æмæ Æхсæртæг кæрæдзийы кæрдтыл бафтæнт» (НК, I, 91). Кард уаз хотых кæй у, уымæ гæсгæ дзы нæ фæччы хъазын æмæ хынджылæг кæнын. Æгъдау чи халы, уымæн фæзæгъынц: «Дæ уырджы йæ ссар! Дæ зæрдæсæр фæныхсæд!». «Карды комыл — дæ фæндаг!», «Хистæгтæ дзы фергæвдут!» Кардæй разы куы нæ вæййынц, уæд æй æлгъитынц: «Конд хуымы дæ ссардæуæд!».

Фæлæ эпосы ис карздæр æлгъыстытæ. Нартæм уыдис курдиад: цыдысты сæ ралгъыст дæр æмæ сæ арфæ дæр. Æхсæртæггатæ æмæ Борæты ’хсæн хæст куы сæнхъызт, уæд Борæты чындз ралгъыста йæ цæгаты — Æхсæртæггаты: «Авд азы уæ кæрдаг кард ма кæрдæд, уæ уайаг бæх мауал æруайæд, кæмæ фæцæуат, уый фыдæх ссарут» (Нартæ. М., 1990, 1 чиныг, 340 ф.). Сосланы кард гал æргæвдынæн дæр куы нал сбæззыд, уæд нæрæмон гуыппырсар «йæ цæссыгтæ æркалдта». Куыннæ куыдтаид! Карды тыхимæ сæфтысты йæ хъару, йæ ныфс, йæ кад. Дыгурон варианты ахæм æлгъыстæй стыр геройтæ æрхаудтой куыдзæгадмæ (уым, 348). Нартæ æцæг Нартæ уыдысты карды æхсарæй, бæхы хорзæй æмæ дзыхы дзуаппæй.

Ис æмбисæндтæ: «Къуымых кардæй къуымых лæгæй уæлдай нæй», «Кард — кæрдынæн, дзых — дзурынæн».

Кард æмæ уарт систы барад æмæ тæрхоны символтæ. Кард амоны фыдракæнд æфхæрын, уарт — рæстдзинад хъахъхъæнын. Ацы хотыхтæ зынгæ бынат ахсынц бæстæты символикæ æмæ геральдикæйы, арæх æмбæлынц паддзахадон æмæ титулон гербты.

13. Кард уыди æмæ у æдасдзинады фæрæз
Хотых кæмæ ис, уый у хæдбар, сæрыстыр æмæ æвæсмон. Библи зæгъы: «Ауæй кæн дæ дарæс æмæ балхæн кард» (Евангелие от Луки, 22:36). Зондджын лæг знаджы гæрзифтонг нæ кæны. Кард аразыны хъуыддаг уыди стыр сусæгдзинад, уыцы дæсныйад цыди фыдæй фыртмæ, бæстон æй хъахъхъæдтой æддагон цæстæй. Библи зæгъы: «Куырдтæ нæ уыд æппæт Израилы зæххыл, уымæн æмæ филистимæгты нæ фæндыд, дзуттæгтæ кард кæнæ арц саразой, уый» (Кн. царств, I, 13: 19-20). Дзуттæгтæ сæм цыргъ кæнынмæ хастой сæ кусæнгæрзтæ æмæ сын уыдысты лæгъстæйаг, нæ сæ уыд тас. Ис хорз уырыссаг æмбисонд: «С соседом дружись, а за саблю держись» (В. Даль).

Стыр кады хъуыддаг æмæ пайдайаг уыдис кард аразыны дæсныйад. Стыр мастертæ сæ конд кæрдтыл фыстой сæ нæмттæ, æвæрдтой сыл сæхи сæрмагонд гакк. Уыдон арф æмбæхстой æндон уадзын æмæ цыргъаг аразæн технологи. Астæуккаг æнусты æппæты номдзыддæр уыдис, франкты бæстæй кæй хастой, уыцы кард — фæринк (франкаг цирхъ). Уыцы кæрдтæн европæйаг бардтæ æмæ араббаг автортæ дистæ-тæмæстæ кодтой сæ фидауц æмæ сæ фидардзинадыл. Къарол Стыр Карл (Карл Великий), — зæгъы Ф.Кардини, — «архайдта, цæмæй уыцы кæрдтæ æмæ згъæртæ (панцирь) æндæр бæстæтæм уæйгонд ма цæуой» (Кардини Ф. Амынд чиныг, 310–311 ф.). Фæлæ нæй, базары цы баурома, ахæм тых. Фæринктæ æфтыдысты нæ фыдæлтæм дæр.

Геройтæ сæхицæн хотых аразын кодтой хуыздæр хуызæгтыл. Батрадзы хъуыдис, хуртæ æмæ мæйтæ кæмæй каст, ахæм кард (НК, III, 287). Ромаг мифты æрвон куырд Вулкан рутулты паддзах Давнæн радта, Мæрдты бæсты Стиксы доны кæй сысæрста æмæ цыфæнды уарт цыхтау чи карста, ахæм цирхъ. Давн æй ныууагъта йæ фырт Турнæн (Кондрашев А.П. Легенды и мифы Древней Греции и Рима. М.: Рипол классик, 2004, 193 ф.). Ирон мифмæ гæсгæ Куырдалæгон Батрадзы сæры, залиаг кæлмыты сыгъдæй цы ’взалытæ скодтой, уыдоны цæхæры (НК, III, 74). Таурæгъты хорз кард æхсыстой калмы туджы. Грекъаг мифты Гераклы кард маргхъæстæ уыди гидрæйы тугæй. Скифтæ сæ фаты æрттигътæ хъæстæ кодтой маргджын кæрдæджытæй. Уый реалон мадзал у. Реалон хъуыддаг мифты райсы фантастикон хуыз, алæмæты æууæлтæ.

14. Кардæн зынгæ бынат уыдис марды æгъдæутты
Уыцы æгъдæуттæ æвзæрдысты адæмы уырнынадæй æмæ мифологон зондахастæй. Фыдæлтæ хъуыды кодтой афтæ: лæджы уæлæуыл цыдæриддæр хъæуы, уый йæ хъæуы Мæрдты бæсты дæр. Уымæ гæсгæ йын фæлдыстой бæх æмæ зынаргъ дзаумæттæ, фыццаджыдæр — кард. Уыцы æгъдау æрцыд нæ рæстæгмæ дæр. Скифтæ æмæ аланты обæутты, сæ ингæнты разыны алыхуызон кæрдтæ. Марды æгъдауы кардæн уыдис ритуалон нысаниуæг, фæлæ уымæй уæлдай æвдисæн уыд йæ хицауы æхсæнадон статусæн, йæ хæстон æхсарæн, йæ намысæн.

Уыдис ма иу æгъдау. Герой искæй къухæй куы марди, уæд йæ бæх æмæ йæ цирхъ уагъта, йæ туг исын кæмæн фæдзæхста, уымæн. Лæвар чи иста, уый цыди стыр бæрнон хъуыддаджы. Ахæм ныстуаны фæдыл Арæхцау райста Сосланы туг (НК, II, 644).

15. Кард æнæмæнг архайдта чындзхасты дæр. Чызджы хæдзары дæр æмæ сиахсы хæдзары дæр къухылхæцæг сласы йæ кард (фæстаг æнусты æхсаргард кæнæ хъама), рахæцы чындзы рахиз цонгыл æмæ йæ æртæ хатты æрзилын кæны артдзæсты алыварс, алы зылдæн кардæй Сафайы рæхыс ныццæвы, кувы «Фарн фæцæуы», афтæмæй. Æнусон фæтк бæстон æвдисы Къостайы очерк «Особа» (IV, 352-353 ф.). Ацы ритуалы зыны, кард фарнхæссæг æмæ фыдбылызсафæг кæй у, уыцы уырнынад.

16. Бæрзонд, тыхджын æмæ табуйаг уыд карды фарн. Баззад рагон куырыхон фæдзæхст: «Æнæхъуаджы йæ макуы слас, æгадæй йæ макуы нывæр». Кард дарын лæгæй домдта æхсар æмæ æфсарм. Ард хордтой кардæй, фидар æй кодтой туг æмæ дзырдæй. Кадæг зæгъы: «Уæд ард басæттын ыстыр æгад уыд, дзырд фæсайын та — уæлдай худинаг» (Нартæ, Цхинвал, 1975, 44). Æмбисондаг у Нарты уæздандзинад. Эпосы кæрæй-кæронмæ цæуы иу хъуыды: Нарт Елиайау иуцæфон сты. Уымæй эпос æмсæр кæны хуыцауы цæф æмæ Нарты цæф, арвæрттывд æмæ карды кад. Геродот скифты цардæй хæссы цымыдисаг цау. Бахъуыд сæ цагъартимæ хæцын, фæлæ сыл кардæй сæ тых нæ цæуы. Уæд сæм бавзыстой ехсытæй, æмæ цагъартæ тæссæй сæ зонгуытыл æрхаудтой (IV, 3–4). Уымæн цау рахонæн нæй, уый у таурæгъ. Таурæгъы ис этикон хъуыды: уæздан хотых цагъартимæ хæцынæн нæу. Рыцарь сау лæджы цавта кардæй нæ, фæлæ ехсæй кæнæ лæдзæгæй. Даредзанты таурæгъты сауджын бакодта бирæ æнаккаг митæ. Амран ын зæгъы: «Дæ номыл цирхъ рариуыгъын тæригъæд у, фæлæ мын æнæ ариуыгъгæ нæй. Иу дурцæджындзы фарсмæ æрбалæуу, æмæ æз иннæрдыгæй ныццæвдзынæн; дурцæджындз кæцæй ахауын кæндзæн мæ цирхъ, фæлæ мæнæн мæ маст уымæй ацæудзæн» (ИАС, I, 366). Уæздан адæм цъаммар æмæ фыдгæнæджы нæ мардтой цыты хотыхæй, мардтой йæ æхсæвы дурæй, æппæрстой йæ куыдзæппарæнæй, бастой йæ бæхы дымæгыл, сыгътой йæ сындзын арты. Уаз хотых æгад кæнын йæ сæрмæ ничи хаста. Кард хъуыдис намыс æмæ сæрибарыл тохæн.

Кардæн зынгæ бынат ис аив литературæйы дæр, фæлæ уый æндæр ныхасы аккаг у.

17. Кард уыди лæгдзинады нысан. М. Оссовская фыссы: «Рыцарь иттæг æнувыд уыди канд йæ бæхыл нæ, фæлæ йæ хотыхтыл дæр, фыццаджыдæр йæ кардыл» (Оссовская М. Рыцарь и буржуа. М.: Прогресс, 1987, 89 ф.). Нарты гуыппырсартæ зæрдиагæй аудыдтой сæ бæстæ æмæ сæ адæмыл. Нартыл фыдаз скæны, Ныхасы дæлгоммæ ныххауынц фæсивæд, сæ гуыбынтæм хъусынц, «хорз карды кой сæм нал и» (НК, I, 274, 338, 364), — уыцы уавæр стыр маст æмæ хъыг бауадзы Уырызмæджы зæрдæйы, уый у сæфты нысан. Карды кой кæнынц сæрибар, сæрæн æмæ æхсарджын адæм, гуыбыны кой вæййы цагъартæм, æдзæллаг æмæ дæлдзиныг адæммæ.

18. Кард артау у сæрибары фæрæз. Ацы мотив дзæнгæрæгау зæлы Амраны мифты æмæ таурæгъты. Амран адæмæн зынг кæй æрхаста, уый тыххæй йæ Хуыцау бастæй дары лæгæты. Уым ауыгъдæй лæууы йæ кард дæр. Рæхыстæ асæттынæн ис иунæг фæрæз — кард. Амран æм не ’ххæссы, — ацы уавæры дæр ис арф мидис, символон хъуыды. Амран зæгъы: «Æз уын кæд аирвæзон, зæххон адæм, уæд уæ амонд æрцæудзæн» («Амран æмæ цуанон»). Фæлæ Амраны къухы нæма бафтыд йæ кард.

19. Кардæн кад кодтой кадæг æмæ зарæг. Уыдон алы хуызты стауынц цирхъы æууæлтæ. Кард хæстмондагæй цъæх арт уадзы, йæ кæрддзæмы хæрдмæ хауы, зæлланг кæны. Эпикон барæг быдырты куы фæцæуы, уæд йæ карды фындз хахх кæны дзывырау, стигъы зæххы уæлцъар, фæлдахы нæуу. Нæртон кард хъæд æмæ дурыл къуымых нæ кæны, фæлæ цыргъдæр. Сосланы карды фистоныл ис алæмæты хъуымбылæг, уый йын тар æхсæвты рухс кæны йæ фæндаг (НК, II, 164). Бынтон алæмæт у Сайнæг-æлдары кард — Сафайы арæзт цирхъ, уымæн йæ иу фарсæй æрттивы хур, иннæ фарсæй — мæй; уыцы карды арвайдæнау зыны, зæххыл цыдæриддæр цæуы, уый (НК, III, 592). Кард, бæгуыдæр, дæтты ныфс æмæ æхсар. Хазбийы зарæджы ис ахæм диалог:

— Барæг, дæ бæх та цæмæй у?
— Йæ саргъæй æмæ идонæй.
— Саг лæг дзæбæх та цæмæй у?
— Йæ кардæй æмæ ливорæй.
Уæддæр зæгъын хъæуы: кардæн лæг хъæуы, уæлахизæн та — æхсар, арæхст æмæ зонд. Гæрзармы къухы карды къуыдзы цирхъ у. Гуымирыты басæтты æрхъуыдыдзинад. Нæртон царды уаг уыдысты балц, стæр æмæ куывд, йæ кады нысан — кард, бæх æмæ æхсар. Фæлæ уыцы æууæлтæ æххæстæй не ’вдисынц фыдæлты царды ныв. Васо хуымæтæджы нæ загъта: «Кард æмæ фæндыр — уыдон сты Нарты дывæр символ». Гуыппыртæ кардæй куыд арæхсынц, афтæ цæгъдынц фæндырæй дæр. Уый нæ, фæлæ хъисфæндыр æрымысыд тызмæг хæстон Созырыхъо (НК, II, 209). Нарт стыр хæзнайыл банымадтой Сырдоны фæндыр. Фæлæ царды ис карз быцæутæ. Рыцарьтæ куывтой: «Дæ хорзæх ратт ацы кардæн, цæмæй хъахъхъæна фыдызнæгтæй сыгъдæг аргъуан, сидзæрты æмæ сидзæргæсты...» Кард цæхæр калы арвæрттывдау, судзы тар, рухс кæны тохвæндаг. Кард уыди Рæстдзинад, Сæрибар æмæ Намысы хотых.